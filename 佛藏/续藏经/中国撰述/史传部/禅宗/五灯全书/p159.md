<!-- { "loadSidebar": true } -->
　　僧问。如何是道。师曰。此去长安。三十七程。曰如何是道中人。师曰。撞头磕额　问不是风动。不是幡动。未审是甚么动。师曰。低声低声　问如何是随色摩尼珠。师曰。青青翠竹。郁郁黄花。曰如何是正色。师曰。退后退后　问释迦已灭。弥勒未生。未审谁为导首。师曰。铁牛也须汗出。曰莫便是为人处也无。师曰。细看前话　问如何是超佛越祖之谈。师曰。陕府铁牛　上堂。三乘教典。不是真诠。直指本心。未为极则。若是通心上士。脱洒高流。出来相见。乃顾视大众曰。休　上堂。终日孜孜相为。恰似牵牛上壁。大众何故如此。贪生逐日区区去。唤不回头争奈何　上堂。一即一。二即二。把定要津。何处出气。拈拄杖曰。彼自无疮。勿伤之也。卓一下。下座。

　　安州白兆山通慧珪禅师

　　上堂。幸逢嘉会。须采异闻。既遇宝山。莫令空手。不可他时后日。门扇后。壁角头。自说大话也。穷天地亘古今。即是当人一个自性。於是中间。更无他物。诸人每日行时行着。卧时卧着。坐时坐着。祇对语言时。满口道着。以至扬眉瞬目。嗔喜爱憎。寂默游戏。未始间断。因甚么。不肯承当。自家歇去。良由无量劫来。爱欲情重。生死路长。背觉合尘。自生疑惑。譬如空中飞鸟。不知空是家乡。水里游鱼。忘却水为性命。何得自抑却问旁人。大似捧饭称饥。临河叫渴。诸人要得休去么。各请立地定着精神。一念回光。豁然自照。何异空中红日。独运无私。盘里明珠。不拨自转。然虽如是。祇为初机。向上机关。未曾踏着。且道。作么生是向上机关。良久曰。仰面看天不见天。

　　庐州长安净名法因禅师

　　上堂。天上月圆。人间月半。七八是数。事却难算。隐显不辨。即且置。黑白未分一句。作么生道。良久曰。相逢秋色里。共话月明中　上堂。祖师妙诀。别无可说。直饶钉觜铁舌。未免弄巧成拙。净名已把天机泄。

　　庐州浮槎山福严守初禅师

　　上堂。僧问。如何是受用三昧。师曰。拈匙放筋。问如何是正直一路。师曰。踏不着。曰踏着后如何。师曰。四方八面。乃曰。若论此事。放行则曹溪路上。月白风清。把定则少室峰前。云收雾卷。如斯语论。已涉多途。但由一念相应方信。不从人得。大众且道。从甚么处得。良久曰。水流元在海。月落不离天　上堂。即性之相。一亘晴空。即相之性。千波竞起。若彻来源。清流无阻。所以举一念。而尘沙法门顿显。拈一毫。而无边剎境齐彰。且道。文殊普贤在甚么处。下坡不走。快便难逢。便下座。

　　鼎州德山仁绘禅师

　　僧问。如何是不动尊。师曰。来千去万。曰恁么则脚跟不点地也。师曰。却是汝会　上堂。至道无难。唯嫌拣择。但莫憎爱。洞然明白。山僧即不然。至道最难。须是拣择。若无憎爱。争见明白。

　　澧州圣寿香积用旻禅师

　　上堂。木马冲开千骑路。铁牛透过万重关。木马铁牛。即今在甚么处。良久曰。惊起暮天沙上雁。海门斜去两三行。

　　瑞州瑞相子来禅师

　　上堂。顾视众曰。夫为宗匠。随处提纲。应机问答。杀活临时。心眼精明。那容妖怪。若也棒头取证。喝下承当。埋没宗风。耻他先作。转身一路。不在迟疑。一息不来。还同死汉。大众。直饶到这田地。犹是句语埋藏。未有透脱一路。敢问诸人。作么生是透脱一路。还有人道得么。若无。山僧不免与诸人说破。良久曰。玉离荆岫寒光动。剑出丰城紫气横。

　　庐州真空从一禅师

　　上堂。心镜明鉴无碍。遂拈起拄杖曰。唤这个作拄杖。即是碍。不唤作拄杖。亦是碍。离此之外。毕竟如何。要会么。碍不碍谁为对。大地山河。廓然粉碎。

　　襄州凤凰山乾明广禅师

　　上堂。日头东畔出。月向西边没。来去急如梭。催人成白骨。山僧有一法。堪为保命术。生死不相干。打破精魂窟。咄咄是何物。不是众生不是佛。参。

　　长沙道林广慧宝琳禅师

　　苏州人。少习经论。叩圆通。发明祖意。王荆公。请出世广德兴教。次迁池阳景德。庐山万杉。潭州道林　上堂。云收岳面。日上扶桑。飒飒寒风。纷纷败叶。满湘江内。白浪滔天。广慧门前。地平如掌。若是知有底衲僧。稳坐太平。其或未然。不免捞天摸地　上堂。今朝五月五。百草灵苗谁不睹。善财采药与文殊。杀活临机互为主。禅家流莫莽卤。眨上眉毛好看取。信手拈来知不知。甜者甜兮苦者苦。

　　凤阳寿州霍丘归才禅师

　　僧问。如何祖师密密底意。师曰。佛眼觑不见。曰为甚么觑不见。师曰。密密意　问一言相契时如何。师曰。丹霄显露。曰不假一言时如何。师曰。带水拖泥　问拨尘见佛时如何。师曰。眉长三尺。

　　南康庐山开先心印智珣禅师

　　饶州人。参圆通发悟。初住延昌。次迁开先佛国。白回奏紫方袍。张都尉奏以心印师号　上堂。僧问。赵州三等接人。未审和尚几等接人。师曰。随家丰俭。曰上上大机今已晓。中下之根事若何。师曰。领取钩头。意莫认定。盘星问须菩提唱。无说而显道。未审和尚以何显道。师曰。山僧祇似铁。乃曰。极目青天无片云。万象森罗全体露。若也拟议更商量。特地翻成个露布。久立归堂吃茶去　上堂。平旦寅。扶桑日出照何人。个中未了奔南北。孰知大地一微尘。虽然如是。会得甚奇特。不会亦最亲　上堂。击鼓上来大家。觑见法法现前。不劳锻炼。诸禅德。为什么如此。彼彼大丈夫。为君通一线。

　　庐州北天王崇胜益禅师

　　上堂。宗门祖令。徒自缄口坐断。妙峰横宇宙。到这里却须有出身路始得。良久曰。玉马嘶时星斗转。金鸡啼处日光生。

　　南康栖贤智柔庵主

　　参圆通有省。乃献投机颂曰。二十年来行脚。走尽东京西洛。如今却到栖贤。一步不曾移着。

　　金陵天禧慧严宗永禅师

　　僧问。九年面壁。图个甚么师曰。天盖地载。曰昔日达磨。今日天禧。师曰。多年历日。曰正当恁么时。佛法在什么处。师曰。在你鼻孔里。曰恁么则气急杀人。师曰。也有些子。尝赐紫方袍师号。天禧。旧葬释迦佛真身舍利。坐乙向辛。以越王台为案。宋真宗祥符中。僧可政所与复也。旨以宗永为第一代住持。

　　慧林冲禅师法嗣
　　东京永兴华严寺智明佛慧禅师

　　常州史氏子。上堂。若论此事。在天。则列万象而齐现。在地。则运四时而发生。在人。则出没卷舒。六根互用。且道。在山僧。拄杖头上。又作么生。良久。卓一下曰。高也着。低也着。

　　镇州永泰智航禅师

　　上堂。散为气者。乃道之漓。适於变者。为法之弊。灵机不昧。亘古亘今。大用现前。何得何失。虽然如是。忽遇无孔铁槌。作么生话会拈拄杖曰。穿过了也　上堂。龙腾碧汉。变化无方。凤翥清霄。谁知踪迹。可行则行。不出百千三昧。可止则止。宁忘万象森罗。所以道。取不得。舍不得。不可得中祇么得。且道。得个甚么。良久曰。莫妄想。

　　江阴军寿圣子邦圆觉禅师

　　僧问。祖意教意。拈放一边。如何得速成佛去。师曰。有成终不是。是佛亦非真。僧拟议。师叱曰。话头道甚么。

　　常州广福法照昙章禅师

　　僧问。如何是祖师西来意。师曰。春来花自发。曰学人未晓。师曰。秋至叶先凋　问如何是和尚为人一句。师曰。一二三四五六七。曰意旨如何。师曰。万物皆从者里出。

　　扬州石塔戒禅师

　　自慧林得旨。出住杭州湖上。再住扬州石塔。东坡赴登州。师往迎之。坡曰。吾欲一见石塔。以行速不及也。师起立曰。只这是砖浮图耶。坡曰。有缝奈何。师曰。若无缝。争解容得法界蝼蚁。及坡镇维扬。师遣侍者投牒。解院归西湖旧隐。坡与僚佐。同至石塔。击鼓集众。袖中出疏。使晁无咎读之。其词曰。戒公长老。开不二门。施无尽藏。念西湖之久别。亦是偶然。为东坡而少留。无不可者。一时稽首。重听白椎。渡口船回。依旧云山之色。秋来雨过。一新钟鼓之音。师於此。名重一时。

　　长芦夫禅师法嗣
　　明州雪窦道荣觉印禅师

　　郡之陈氏子。僧问。寒山逢拾得时如何。师曰。扬眉飞闪电。曰更有何事。师曰。开口放毫光。曰如何是向上一路。师曰。七六八。

　　真州长芦宗[〡*臣*责]慈觉禅师

　　洛州孙氏子。遇元丰满。勉令出家。投长芦圆通秀落发。秀去广照继之。遂参照。一日蹑阶有悟。述偈曰。举足上砖阶。分明无别法。黄杨木畔笑呵呵。万里青天一轮月。照可之。杨公畏。请出世。上堂。僧问。达磨面壁。此理如何。师良久。僧礼拜。师曰。今日被这僧一问。直得口痖。乃曰。冬去寒食。一百单五。活人路上。死人无数。头钻荆棘林。将谓众生苦。拜扫事如何。骨堆上添土。唯有出家人。不踏无生路。大众且道。向甚么处去。还会么。南天台。北五台。参　上堂。新罗别无妙诀。当言不避截舌。但能心口相应。一生受用不彻。且道。如何是心口相应底句。良久曰。焦砖打着连底冻。参　问六门未息时如何。师曰。鼻孔里烧香。曰学人不会。师曰。耳朵里打鼓　问如何是无功之功。师曰。泥牛不运步。天下没荒田。曰恁么则功不浪施也。师曰。虽然广大神通。未免遭他通棒　上堂。金屑虽贵。落眼成翳。金屑既除。眼在甚么处。若如此者。未出荆棘林中。棒头取证。喝下承当。正在金峰窠里　上堂。楼外紫金山色秀。门前甘露水声寒。古槐阴下清风里。试为诸人再指看。拈拄杖曰。还见么。击香几曰。还闻么。靠却柱杖曰。眼耳若通随处足。水声山色自悠悠。

　　平江府慧日智觉广灯禅师

　　本郡梅氏子。上堂。良久曰。休休休。徒悠悠。钓竿长在手。鱼冷不吞钩。喝一喝。下座。

　　滁州琅琊山宗初禅师

　　僧问。如何是琅琊境。师曰。红日照成金色界。秋烟染出碧瑠璃。曰如何是境中人。师曰。抬头山万朵。伴手一枝筇。

　　滁州蟠龙山道成禅师

　　僧问。闻师已得黄梅旨。大法如何指示人。师曰。花开千朵秀。风动一江寒。曰瘦竹有高节。闲云无定踪。师曰。一曲楚歌悲杀人　上堂。信手拈来。无然妙用。灵知自性。历劫常如。动静随缘。犹谷答响。分身百亿。曲狥群生。咸归至道。今古湛然。更须打办精神分明看取。诸仁者还见么。良久曰。秋水一泓常见底。涧松千尺不生枝。

　　佛日才禅师法嗣
　　澧州夹山灵泉自龄禅师

