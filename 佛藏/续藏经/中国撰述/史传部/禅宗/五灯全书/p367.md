<!-- { "loadSidebar": true } -->
　　杭州卫郭氏子。母王抚师。七岁。闻邻人歌舌头能有几时肥。即矢不茹腥。十岁。父舍灵隐出家。十五。上天台。谒无尽灯。遍参憨山清达观可诸尊宿。每以思议不及。言说不到处起疑。极力参究。至忘寝废食。后参三峰藏於净慈。藏诃曰。此皆依识解卜度。正为生死根本。以是求禅。犹北适而南辕也。师当下竦然。请益。藏弹指一下曰。我者里。无逐日长进底禅。师乃拈竹篦子话。提撕七昼夜。至倦剧放身欲卧。忽闻静板声。疑碍扑落。即呈颂曰。平地不风起波。无端四面滔天。突出南山鳖鼻。蓦头一气喷乾。藏颔之　灵隐公。请师主方丈。师首倡宗风。力俾势豪屈服。仍还飞来峰於寺。时法堂前。草深一丈。乃着破堂集。以自见　横山成。首受藏记莂。独高尚不群。久秘衣珠。晚年始怃然。有悬丝之叹。适僧素如。侍侧曰。豁堂岩每言。三峰化后。世无真师。思报师恩。为法肠热。必肯逊志担荷。即往白师。谓三峰冢嗣乏继。师忍视其遂绝乎。语未竟。师恻然动容。遂诣横山。叩请升堂。成举迦叶阿难付授公案。普告人天。降子为孙。事兄为父。授受之奇。调高千古。灵隐礼。即请师继席皋亭之显宁　上堂。灵光不昧。遇物平施。一道真常。古今无间。若能似箭居弦。不饶虎石。斯则千猱绝吠。高枕忘忧。若识得者员无事道人。便是现前公案。还证据么。靠拄杖曰。静里乾坤大。闲中日月长　腊八日上堂。时有今古。星无周秦汉魏。人有代谢。见无春夏秋冬。悟既如是。迷岂不然。圣既如斯。凡宁不尔。正与么时。真且不立。妄自何来。法本圆成。道何得失。虽然。若便与么。大人境界。画地成牢。若不与么。赤肉团边。剜疮作穴。何似白牯脚跟。踏破毗卢顶盖。黧奴面孔。突出摩酰眼睛。一任明去自能。功高不处。治密难求。纵然不废王师。亦复无伤国本。一任明既不贵祥瑞之征。亦不中宴安之毒。文明虽盛。武备常严。祇如世尊在二千年前。诸人在二千年后。古今此星。古今此见。所谓一气不言含有象。未审万灵何以谢无私。以手指空曰。见么。众谛视。乃喝一喝曰。剑去久矣。尔方刻舟　示众。晚磨麦早挑水。岂祇吧吧者张嘴。衲衣下事甚分明。向外无端觅甚屎。但求辛苦长如此。也胜安耽卧街死。怒撑眉。嗔咬齿。要识目前亲切旨。青天一棒雨盆倾。山头跳出金鳞鲤。石女木人齐拍掌。同唱升平哩啰哩　示众。林中冬暖多抽笋。江上风晴早放梅。日月循环催玉转。星辰的历串珠回。以如意作○相曰。於中全干密令。迭运生机。迥绝离微。不昧终始。未证据者。便请参取者员知识　问如何是夺人不夺境。师曰。心为罪薮。曰如何是夺境不夺人。师曰。口是祸门。曰如何是人境两俱夺。师曰。斩草除根。曰如何是人境俱不夺。师曰。按牛吃草　僧到参。问既是清净法身。因甚脓滴滴地。声未绝。师拽杖便归方丈。侍者随入曰。和尚何得躲避者僧。师曰。者僧在否。曰去也。师掷杖曰。几污我棒　师与僧答话次。旁僧忽礼拜。师曰。你见个甚么便恁么。僧拟议。师急以杖拄其口。顾谓前僧曰。城门失火。殃及池鱼。你也不得坐视　问触不得。师便打。曰背不得。师亦打。僧拟伸救。师直打下　问灵云见桃花。悟个甚么。师曰。贼入空屋。曰玄沙亦是作家。师曰。未彻在。僧喝。师便打　康熙丙午夏五月。师忽谢院事。命法嗣宗衡领众。俄罹无妄。逮讯之日。四众遮道呼号。乞以身代。师慰谕无忧。酷暑中。舁诣督府。作偈曰。自顾曾无应幕材。辕门今日为谁开。可中多少英灵士。让我肩舆上府来。转谳江宁当事重。师以年老免械。师毅然不可曰。王法宁有老少异哉。有弟子见而泣下。师叹曰。无尽意。以七宝璎珞。供养普门。不若是诚也。在狱坦然。随机说法。羁囚悍隶。咸相感格。次年冬。事白。释师於圜中。自金陵至武陵。归净慈。香幢宝盖。千里云集。师是日不进丈室。即辞众。退隐普宁村院　益都冯易斋相国。欲延师京邸。师举为僧只合居山谷。国士筵中甚不宜之句。却之　庚戌夏。过吴门游灵岩玄墓。吊万峰璧塔。将泛三泖。寻船子遗踪。适衡示寂。四众请师还山。不入方丈曰。不久吾亦辞世矣。何必南屏复荷我肩耶。索历日。拣七月二十日午时告寂。大众惊讶。以初未示疾。俱未敢信。至十九日。集众付嘱。手书数百言。记莂诸弟子。遗命不得披练戴素。晨兴沐浴更衣。命各殿堂皆设供。作书。别当道诸檀护。又书辞世偈曰。生时卧不坐。死去坐不卧。即今云起风行。花飞叶堕。侍者曰。正恁么时。拈得一茎出么。师举笔曰。见么。侍礼拜。师曰。一客不烦二主。复书掩龛偈曰。末后一句。阿谁敢道。牢关把住。祖师难到。且道。老僧为人在甚处。以笔作○相曰。从来不借春风力。鸟自能言花自香。遂掷笔。跏趺而逝。门人建全身塔於慧日峰。左相国冯溥。着志铭。大宗伯龚鼎孳。立道行碑(一默成嗣)。

　　公安报慈灰如亮禅师

　　住荷叶山。上堂。举长庆曰。净洁打迭了也。却进前就我觅。我劈脊与你一棒。有一棒到你。你须生惭愧。无一棒到你。你又向甚么处会。明觉曰。净洁打迭了也。方堪近前。我劈脊与你一棒。有一棒到你。你即受屈。无一棒到你。与你平出。若是报慈则不然。净洁打迭了也。方堪进前。我劈脊与你一棒。有一棒到你。你不得作棒会。无一棒到你。你不得向良久处会。且作么生会。卓拄杖曰。万古碧潭空界月。再三捞摝始能知(问石乘嗣)。

　　锡山东林古岩利禅师

　　新安程氏子。在俗时。因诵法华经。有疑。发心参究。礼大树证。领话头。就家设关。力参有入处。后弃家。上夫椒。依灵岩储剃染。仍参证於三峰。证举临济公案。师於言下豁然。即呈颂曰。庭前蚯蚓化为龙。指着梧桐道作松。峰头滔天波浪险。沈舟直下覆渔翁　僧参。才入室。师曰不是。曰学人话也未举。甚么不是。师曰。不是不是。僧拟议。师便喝出(在可证嗣)。

　　天台国清山枚树禅师

　　梁溪马氏子。上堂。道人活计。如水投石。眼看东南。意在西北。才逐他出。便已着贼。石梁桥畔。五百应真。各各自谓。证果了也。今日国清。要与以大尚小。共证心地最上法门。蓦竖拂曰。向者一毛头。识取根源。免教厌喧求寂。复顾左右曰。不是国清压略先贤。诸仁。也须各各照顾眉毛好。喝一喝(在可证嗣)。

　　虞山三峰千华裕禅师

　　黄梅李氏子。参甘露证。看竹篦话。力究二载。一日闻隔垣击破瓦瓶。有省。述偈曰。四面重围险莫论。进前无路退无门。突然一击青霄外。蹉脚踏将大地翻。证颔之　僧问。人人脚下一片地。因甚踏不着。师喝曰。更要谁踏。乃示偈曰。踏破溪山无寸土。归来事事也安闲。个中不了随他转。敢保驴年透要关　颂德山托钵曰。无端托钵便回来。惹得岩头臭口开。果尔德山三载寂。韩卢逐块竞疑猜　后继住三峰。室无长物。孤介自持。示寂日。有僧问。法体如何。师曰。皮肤脱落尽。唯有一真实。竟尔趋寂(在可证嗣)。

　　无锡华藏致果毅禅师

　　无锡华氏子。参大树证於三峰。有省。证一日夜参。以瓦置地上。问曰。道瓦不得。不道瓦不得。道道。师即向前一脚踏破。便出去。证颔之。后继住华藏　结制上堂。十五日已前。诸佛生而不生。诸人不得离我者里。若离我者里。我无钩子钩你。十五日已后。诸佛灭而不灭。诸人不得住我者里。若住我者里。我无锥子锥你。即今正当十五日。用钩也不是。用锥也不是。且道。毕竟作么生。正当十五日。钩锥一齐出。更拟问如何。拄杖蓦头楔　示众。现前物物尽家珍。何事劳心向远寻。昨日天晴今日雨。枇杷满树是黄金(在可证嗣)。

　　苏州瑞光中舆范禅师

　　檇李姚氏子。上堂。今朝四月初二。立夏正当此日。绿暗红稀时渐移。熏风来此向人说。说时默默时说。庭前柏子同庚月。老干扶苏意悄然。会得许伊得一橛。良久曰。梅子青青结树头。樱桃粒粒如珠赤　小参。问法性本无形相。者臭皮囊从何处来。师打曰。者里是甚么所在。僧礼拜。师又打曰。向者里脱却皮囊始得。乃曰。法性本无。青郁郁碧潺潺。百草头上泄大机。法性本有。花簇簇锦簇簇。闹市丛中露真迹。若于此会得。一任金声玉振。匝地风光。电闪星驰。神通妙用。者臭皮囊。向何处安着。于此不会。直须万缘放下。一往直前。如上人五年打饭相似寒暑不移。心心无间。但恁么参究去。何愁无个开僧底时节。良久曰。行到水穷山尽处。自然有个转身时　上堂。若论此事。本来具足。不假安排。叵耐情关固闭。识锁难开。所以自己光明。反被遮却。今日范上座。别无奇特钳锤锻凡锻圣。独有一则旧公案。拈向诸仁面前。要令一个个。透顶透底悟去。蓦竖拂子曰。唤着拂子则触。不唤着拂子则背。不得有语。不得无语。速道速道。僧才出。师便下座　晚年。退居穹窿拈花。将示寂。入城遍别诸道旧。途次自曰。我回山去。作一大圆光。置身其中。当书一联曰。千山万山里。一念无念中。语毕。复长啸。众莫能测。还山后。示微疾。一日净发索浴。端坐而逝。时康熙乙卯六月二十五日也。寿七十五(顶目彻嗣)。

　　穹窿拈花佛音昙禅师

　　锡山吴氏子。早岁出家。因读高峰语录有省。往参三峰藏於锦树。藏才见。便问。那里人。师曰本地。藏曰。因甚背家走。师曰。某甲不敢怪人。藏即令参堂。后依瑞光彻。猛力参究。一日彻问。识得拄杖子七纵八横。作么生会。师曰。浪险休垂钓。狞龙已识钩。彻曰。识得后如何。师曰。直饶元会得。犹是眼中尘。彻肯之。分座说法。出住拈花寺　上堂。横按拄杖曰。今日正令全行。有问话者。便与三十拄杖。久无人出。复曰。幸自知机。毋劳剜肉。掷拄杖下座　上堂。山僧拄杖子。有时呵佛骂祖。有时辨魔拣异。有时和光同尘。有时东涌西没。且将何为验。以拄杖一时趂下　顺治庚寅秋示寂。建塔本寺西麓(顶目彻嗣)。

　　常州太平虚一淼禅师

　　问唤着竹篦则触。不唤着竹篦则背。唤作甚么。师曰。红日丽天。曰意旨如何。师曰。哂破你面门(顶目彻嗣)。

　　淮安九龙眉山霈禅师

　　四川保宁人。示众。昨夜南山虎咬大虫。你诸人。还闻苦痛声么。良久曰。你诸人。工夫绵密。东西尚且不辨。那得有耳去闻。顾左右曰。苍天苍天　示众。工夫无渗漏。如水浸麻绳紧。到紧不去处。忽然踢倒净瓶。且道。踢倒后如何。依旧扶将起来。与他簪花插柳(顶目彻嗣)。

　　苏州穹窿尉堂照禅师

