<!-- { "loadSidebar": true } -->
　　涅盘上堂。换手推胸哭老爷。香楼高架火光奢。大众。我想当日人天百万。并无一个有智慧者。不如掘地深埋却。管取来年吃嫩茄。喝一喝　清明上堂。香岩上树。住住住住。拟问如何。葛藤露布。所以介子推母。子不言禄。彻体火光腾。眉毛还如故。喝一喝　祷雨上堂。万里无云。青天吃棒。掣电轰雷。乾坤失色。正恁么时。途中遇着山僧。决不向古庙里躲过。为甚么。天下苍生望霖雨。狞龙肯卧白云堆　上堂。匮里跳出。贼是小人。掷石井中。智过君子。是以。威凤以难见为神。走麝以遗香脱捕。可怜猎犬无灵性。空绕枯桩旧处闻　夜参。高霞孤映。明月独举。青松落阴。白云谁侣。山僧不觉手之舞之。足之蹈之。何故聻。过屠门而大嚼。虽不得肉。要且快意　上堂。珠生含浦。魏人取以照乘。玉在邯郸。秦人请以华国。天下至尊。不可自娱。菩萨子。以我为隐乎。吾无隐乎尔。掷下拂子　说戒上堂。诸大德。坛场是戒耶。阇黎是戒耶。和尚是戒耶。设有个汉。闻与么道。掩耳便出。三圣许他是个灵利衲僧。然虽如是。不经敏手。终成废器　示众。一喝如金刚王宝剑。切断天下人命根。一喝如踞地狮子。狐狸野干尽潜踪。一喝如探竿影草。金刚与泥人揩背。一喝不作一喝用。小厮儿。梦眼开也未。喝曰。且道是金刚宝剑。是踞地狮子。是探竿影草。是一喝不作一喝用。试定当看。若定当得出。灼然鹅王择乳素非鸭类。我也知你在背后咬牙。定当不出。灼然鹅王择乳素非鸭类。我亦知你在背后咬牙。为甚如此。知我者春秋。罪我者春秋。连喝两喝　示众。千星朗。不如一月光。十牗开。不如一户明。多少人。宝珷玞为珍。拾橘皮当火。不见道。钟未鸣鼓未向。托钵向甚处去。乳大噬虎。伏鸡搏狸。恩之所加。不量其力。错认驴鞍鞒。当阿爷下颔。低头便归。赫日光中霹雳震。大小德山。未会末后句在。千日并照。千户洞开。盲龟跛鳖乱出头。无孔铁锤队队走。正与么时。且道。明甚么边事。禹力不到处。河深水向西　颂世尊拈花曰。谁道春光不属侬。一香足以压千红。总教折入韩娘袖。不作人间脑麝风　颂清平木杓话曰。细敲檀板接莺喉。声遏行云宛转流。千度唱来千度别。令人犹忆小凉州(天岸升嗣)。

　　慈溪五磊孚山性志禅师

　　慈溪丘氏子。庚子春。投云岫脱白。时永嘉闲庵[孝*言]居方丈。皈诚甚切。制期钳锤得彻。录机缘呈大梅帜。一颔之。示字悄然。辛丑。[孝*言]应永嘉请。师上五磊。罗而印之　上堂。大凡扶竖宗乘。须具顶门眼正肘后符灵。赤手提持。启泼天之门户。全身担荷。振坠地之纲宗。出一言吐一句。莫不如珠如玉。行一事警一众。诚然绝圣绝凡。随时有卷有舒。觌面全生全杀。其把住也。千差坐断。虎踞龙蟠。其放行也。万别齐彰。风行草偃。如斯标格。方可克绍宗猷。流通正脉。堪报不报恩。仰助无为化　上堂。太虚寥廓。含万象以无遗。正眼洞明。鉴千差而不漏。百草头边。突出祖师巴鼻。红尘闹市。显露诸佛真机。者边那边。咸是祖翁田地。筑着磕着。无非本地风光。所谓目前无异路。徧界绝遮拦。万别与千差。吾道一以贯　问如何是个中人。师曰。袖头打领。腋下剜襟。僧曰不会。师曰。不会请人裁　问传宗演教。含血喷人。未审吾师有何方便。师曰。不是巴掌。便是拳头　问如何是亲切处。师曰。蛇无头而不行。曰如何是向上事。师曰。鸟无翅而不飞(拙崖怀嗣)。
　　五灯全书卷第九十五

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下三十六世随录

　　神京百花陀报国寺玉轮满禅师

　　小参。鸣钟集众。挝鼓升堂。声色堆头。难逃语默。两堂俱是杜禅和。教我有口向谁说。兔角龟毛眼上裁。无孔铁锤重下楔。说不说。那怕瓮中走却鳖。喝一喝　小参。问选佛场开即不问。德山托钵事如何。师曰。日烘山色暖。冰解冻声寒。曰雪峰与么道。德山便归方丈。此意如何。师曰。好音在耳人皆听。曰岩头道。大小德山。未会末后句。如何是末后句。师曰。古路毒蛇头戴角。曰岩头雪峰。一挨一拶。是何心行。师曰。死柴头上有生烟。曰德山明日升堂。果尔不同。且道明甚么边事。师曰。不因樵子径。怎到葛洪家。曰岩头抚掌受记。又如何。师曰。门前禾已熟。稚叟尽高歌。曰德山果中其言么。师曰瞎。僧作礼。师曰。一把柳丝收不得。和烟搭在玉阑干。乃曰。德山施阃外之机。运筹帷幄。雪峰奉全提之令。犇走道途。岩头拍板无腔。风清八极。虽然迥出常伦。未免通身漏逗。有人检点得出。许伊亲见作家。其或未然。更听一颂。金锤击碎玉珊珊。此老家风总不堪。时把一声归去笛。夜深吹过汨罗湾(古田元嗣)。

　　华亭溪。翁居士顾昌洛

　　法名元登。年六岁。即喜诵经。十八岁。遍参知识。留心个事。三十三岁。闻烧菉葱花语有省。甲子。补选都门。参兜率圜於隆恩。圜问。一口吸尽西江水。庞公佛法未梦见在。居士向甚处见马祖。士曰。直饶庞公再来。亦答者话不出。圜曰。今日问得。庞公口哑。士曰。未到隆恩。早知和尚有此钝置。圜曰。老僧年迈。士曰。者老汉。是何心行。圜曰吽吽。随命声钟集众。说法记莂。及圜迁化时。大众云集。圜曰。山僧末后。以何为供养。士曰。槐树庭中颠到枝。圜曰。何如临济青松好。士曰。这小厮儿。干他甚事。圜曰。你要在老僧头上行么。七曰。恁么则某甲退身三步矣。圜曰。与老僧何干。士曰。冻云吹不尽。寒雪欲飞花。圜曰。不碍往来关　士尝举南泉斩猫因缘。拈曰。南泉横吞巨海。赵州背负须弥。可谓机超元要。道出常情。虽然如是。争奈鼻孔在两堂手里。若人检点得出。许伊天下横行　举元绍二上座见乌臼因缘。士拈曰。乌臼据令而行。直饶三世诸佛。历代祖师。也觑乌臼不着。众中还有觑着者么。照顾性命　举陆亘大夫问南泉肇法师也甚奇特因缘。士颂曰。梦中花艳不寻常。那晓芳菲别有香。一阵春风归去也。空余落日照斜阳　士因仙岩智问。世尊不说说。迦叶不闻闻。不说说且止。如何是不闻闻。士曰。明月下庭。纱窗自白。曰何处得者消息来。士曰。宫商律吕甚分明。曰是甚么音。士曰。迦叶不闻闻　芙蓉觉问。久闻居士。向来见处。举似山僧看。士鸣指一下。曰未在更道。士曰。今日捉败和尚也。曰那里是山僧败阙处。士曰。再犯不容。觉笑而颔之　士郊游次。友人问。今日看插苗。如何是祖师西来意。士曰。竹篮提饭农夫吃　士问卓林杰。进则丧身失命。退则堕在堑坑。不进不退。又落在死水里如何即得。曰一镞破三关。士曰。昨夜三更月到窗。曰是何消息。士曰。石人牵线。玉女穿针。曰也要露柱证明。士曰。大似弄巧成拙　士与杰同卧。闻邻人哭声。杰曰。为甚么。士曰。东家死人。西家助哀。曰他家死底人。即今在甚么处。士翘起一足。曰浪摇湖水月。山背楚南天。士曰。万年松在祝融峰　侯莘隐问。如何是海底泥牛衔月走。士曰。蚯蚓腾空翻觔斗。曰如何是岩前石虎抱儿眠。士曰。仰面当场不见天。曰如何是铁。蛇钻入金刚眼。士曰。虾蟇头上戴片板。曰如何是昆仑骑象鹭鸶牵。士曰。八十婆婆装少年。曰四句中。毕竟那一句。是纵夺杀活的。士曰。十行丹字贤良册。五夜黄麻辟召书。士有语录。行世(蛤庵圜嗣)。

　　虎丘云岩圣宣时禅师

　　吴江乌镇花氏子。上堂。三门达海涌之峰。日日光生石座。绝顶挂云岩之塔。时时影落经台。雪浪轩前。放开脚步。辘轳井畔。坐断石头。明明百草头。明明祖师意。把住则截断众流。放行则随波逐浪。且道。作么生是恰好。蓦卓拄杖曰。过去诸如来。斯门已成就。现在诸菩萨。今各入圆通。未来参学人。当遵如是行。虽然如是。撞着个临济德山。又作么生。卓拄杖曰。放过则不可(佛智孝嗣)。

　　越州蓬山院慧云周禅师

　　上堂。一僧出。师便打。僧喝。师直打退。乃曰。问答分明理事周。皇恩佛化已相酬。频频更觅元中旨。笑倒云门六不收。喝一喝　示众。道人相为绝言诠。热骂粗拳意气全。莫把醍醐成毒药。等闲仰面吐青天　小参。智不到处。切忌道着。则罪犯弥天。蓦卓拄杖曰。山僧失口道着了也。还有相救者么。如无。总是铁围山里汉。喝一喝　上堂。饥餐渴饮冷添衣。拨火拈香是阿谁。荐得当阳无二见。依然重楔脑门锥　晚参。难难难。胸中有座须弥山。移又移不去。推又推不翻。十分烦闷无人识。不如饥来吃饭倦来眠。瞌睡惺时打个喷。通身庆快向谁言　佛开光上堂。佛身无为。随处示现。正现之时。阿谁不见。即此而见。见非是见。离此而见。见不能及。毕竟如何即得。良久曰。忽地洞开千圣眼。风光断不假安排。触不得兮背不得。弥空花雨是何来　小参。浪迹天涯刚十年。业风吹过海东南。而今盐酱随时用。敲磕虚空话岁寒。蓦卓拄杖曰。还有知音者么。复卓一下曰。徒劳侧耳　晚参。识得一。万事毕。试问诸人。如何是一。良久曰。秤锤落井　示众。诸人。天堂里也去得。地狱里也去得。佛国里也去得。魔宫里也去得。检点将来。只有一处去不得。何故。山僧将竹篦子。向你诸人横两横。便去不得也。且道。过在甚处。众默然。乃曰。莫谓无事好　上堂。芒鞋蹋破衲衣穿。一钵高悬枕石眠。任他心动与幡动。毕竟谁将口耳传。挥拂子曰。一阵霜风透体寒　问如何是本来面目。师曰。檐前雨滴声　问眉毛挂剑时如何。师打曰。照顾性命。僧喝。师曰。死活不知　示众。明镜当轩。妍丑难藏。心镜高悬。因甚不知己过。众下语不契。师自代曰。我不负人。面无惭色(圣超炜嗣)。

　　仙居方岩应五昌禅师

