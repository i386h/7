<!-- { "loadSidebar": true } -->
　　示众。我此法印。如涂毒鼓。闻者命根顿断。诸人如何凑泊。直下便是。已涉阶梯。总不恁么。犹落情识。任他千圣到来。一齐列在下风。汝等还识此法印么。掷下拄杖　小参。今日将十方世界。权借为一禅堂。开深深之炉。堆焰焰之煤。是凡是圣。万象森罗。一一尽在其中。朝打三千。暮打八百。个个皮穿骨露。脱体无依。众中还有不受煅炼者么。拈竹篦曰。禹门三级千层浪。奋迅休遭点额回(拳石沃嗣)。

　　明州普陀贯之珏禅师

　　姚江陈氏子。元宵解制上堂。万象回春。冰河转绿。黄鸟闲关。鱼虾[跳-兆+孛]跳。当是时也。铁树共银花竞彩。金乌与玉兔潜辉。衲僧家行止未卜。脚跟下去住何伤。到这里。瑠璃瓶祇盛狮子乳。龙象践踏。非驴所堪。出头跛鳖。行乎其所。不得不行。得水真龙。得乎其所。不得不止。若也脚踏实地底。尔等亦须善自体悉。良久曰。仍把钵盂安旧位。莫教虚费草鞋钱(拳石沃嗣)。

　　四明薜萝尼慧空禅师

　　鄞县王氏女。三十三岁。辞俗出家。初参念佛底是谁。苦无入处。因参天童奇。问盘陀石上珠一颗。无去无来不见踪。请和尚直指。奇曰。说底是谁。师沈吟。奇一喝。师大起疑情。归途遇老宿问。如何是本来面目。宿曰。礼拜的是谁。师于言下顿悟。遂述偈曰。四大浮囊假借因。拈香拨火阿谁亲。从今烁破娘生面。大地山河一统平。又曰。本自无心物自闲。通身浑露祖师关。俄然一念超方外。水自水兮山自山(拳石沃嗣)。

　　江都中房李谦居士

　　淮安山阳籍北直人。年十二。梦朝天帝。令二僧。传示龙从火里出虎向水中生十字。醒白二亲。亲曰。汝未生前。因祷吕祖而孕。士遽问。未生前作么生。父大异之。年既长。好读孙吴书。二十八岁。中崇祯丁丑进士。三十二岁。遇异人授三教心法。遂弃职寻师。历参名宿。谒商尊元。问临济三句话。尊喝曰。要山僧说与你听么。士矍然。又问云门拄杖子[跳-兆+孛]跳因缘。尊又喝曰。要山僧讲与你听么。士于言下大省曰。毗耶一默。观听全消。月落乌啼。云汉昭昭。尊曰。从来孝子讳爷名。士礼三拜。尊深然之。后谒天峰清。一见许可。特为上堂。问路逢达道人。不将语默对。将甚么对。士曰。临去秋波那一转。清曰。未在更道。士曰。先号咷而后笑。清遂记莂。士尝独居。兴教僧寮。随机说法。唱演楞严圆觉大义。世称田大士复生　僧问。赵州绕禅床一匝。何云转藏竟。士曰。才下禅床。早知转经已竟。曰婆子因何云只转半藏。士曰。牛过窗棂。头足四蹄都过了。为甚么尾巴过不得。僧曰。差别公案如是者少(天峰清嗣)。

　　兴化融峰萍寄普禅师

　　上堂。击鼓鸣钟已举扬。何劳请我更升堂。不知棒喝重彰露。犹听叨叨说短长。便喝散大众。掷拄杖下座　上堂。竖起拂子曰。惟此一事实。余二则非真。复自掴口曰。山僧今日为人错下注脚　上堂。拈拄杖曰。山僧今日特请木上座。为汝等一上去也。卓拄杖曰。谛听谛听　问。生从何来。师举火鎌曰。这张火鎌子。三文钱买的。曰死从何去。师曰。一擦火星飞　问。如何是道。师曰。水陆通衢。曰不问这个道。师曰。问甚么道。曰问大道。师曰。南北东西(法音[沆-几+桀]嗣)。

　　嘉兴会龙破峰一禅师

　　海宁曹氏子。上堂。院无大小。众无多寡。小中现大。大中现小。不见道。文殊骑象于藕丝孔里。消息全无。鸿蒙鼓翅于北溟之上。浪沸波腾。事会也。得处处绿杨堪系马。理会也。得家家有路透长安。顾左右曰。只恐不是玉。是玉也大奇(法音[沆-几+桀]嗣)。

　　扬州远峰旨玄泰禅师

　　兴化焦氏子。十四出家。依建隆[沆-几+桀]。力参有年。[沆-几+桀]一日问。不落古今。道将一句来。师曰不道。[沆-几+桀]曰。为甚么不道。师曰。道又落古今也。[沆-几+桀]休去　僧问。今日吃粥吃饭。师曰。打破锅来。向汝道。曰打破也。师曰。一任饱餐　拈赵州狗子佛性有无。颂曰。佛性缘何说有无。十分春色满皇都。掠虚头汉无依赖。留与儿孙唱哩啰　黄龙三关颂曰。驴脚生缘与佛手。横三竖四扬家丑。看来不值半文钱。也向人前开大口(法音[沆-几+桀]嗣)。

　　融峰法幢普禅师

　　兴化李氏子。上堂。钟音铿锵。鼓声轩昂。山僧升座。众立两旁。喝一喝曰。底事分明全露布。何须重迭更宣扬　师尝颂汾阳三诀曰。第一诀。不容拟议无分说。秤锤是铁甚分明。看到秤锤重着楔。第二诀。马祖蓝关消思绝。朔风凛凛普天寒。大地山河一片雪。第三诀。百草头边俱露泄。桃红李白柳垂青。子规声里流啼血。又曰。汾阳三诀。强生枝节。要知落处。水冷火热　僧问。心经云。无眼耳鼻舌身意。将甚么说法。师良久问僧。适间问个甚么。僧拟开口。师便以手掩却(法音[沆-几+桀]嗣)。

　　江都维摩古梅宽禅师

　　邑之方氏子。佛开光上堂。一阳开泰。万象咸亨。四众瞻依。佛光朗照。且道。维摩今日。有何义谛。以拄杖击香几曰。大众。尽大地是个佛身。汝等向甚么处安居。复击一下曰。泥牛吼月归东海。万水朝宗又一重(法音[沆-几+桀]嗣)。

　　六安佛国文楚演禅师

　　泰州屠氏子。上堂。举本师[沆-几+桀]到月庵曰。庵主在否。曰不在。[沆-几+桀]曰甚处去。曰檀越家去。[沆-几+桀]曰水牯牛牵去么。曰不知。[沆-几+桀]打僧三下便出。庵主回。僧举前话。庵主曰。水牯牛被人牵去。也不护惜。遂打摈出。[沆-几+桀]闻曰。略较些子。虽然如是。也是按牛头吃草。师曰。仰之弥高。钻之弥坚。瞻之在前。忽焉在后。大众。老人这样说话。还知他人落处么。将成九仞之山。不进一篑之土。喝一喝(法音[沆-几+桀]嗣)。

　　青州万祥麒禅师

　　示众。今日聊将一线通。秋山秋水画图中。红轮劈破阇黎面。拟议思量隔万重(法音[沆-几+桀]嗣)。

　　真州大慈尼桴海济禅师

　　上堂。学道应须达正因。道源曾不隔微尘。当知一切众生界。即是如来正法轮。济长老截舌去也。众中还有相救者么。喝一喝。下座(法音[沆-几+桀]嗣)。

　　云间贾龙文居士

　　名达真。年九岁。父母俱丧。兄龙媒抚养。婚娶后。爱酒好讼。十载囹圄。鼎革以来。诸事不豫。每叹光阴有限。世事不常。发愿念佛斋僧。渐渐留心本分。参佛果闻。韬明宗。三默权。霁仑永诸禅宿。六载工夫。几成一片。每於行住坐卧时。如皓月澄潭。纯清绝点。及至勘问。便转身不得。一日请永至舍。斋后。永放下面皮。痛加逼拶。问居士即今一口气不来。向何处安身立命。直得无语可对。回入室中。竖起脊梁。万缘放下。不觉冷汗如雨。忽听更锣声。通身庆快。如抛下千觔担子一般。出侍次。永问。得何消息。士震威一喝。永曰。亲切道来。士便掌。永曰。不怕罪过。士曰。苍天苍天。即呈偈曰。树凋叶落见秋空。全放全收不露踪。人亦忘时牛亦灭。一轮皎皎碧天中。永曰。不信道。士随画圆相曰。大地平沈遍界空。脑门裂破任西东。振声一喝千江逆。万法收归绝异同。永颔之。明日往龙华。入方丈。宗曰。内不放出。外不放入。如何是你作用。士曰。一拶粉碎。宗曰。那里学来的。士曰。好个具眼堂头。宗曰。你的眼聻。士便喝。宗拈棒。士便出。徧历诸方。后受报恩汋记莂。随机应接。逞性逍遥。至康熙乙丑冬月。示微疾。书遗训十则。诫勉其子。不得行世礼。须备木龛道服。自制封龛偈曰。向来爱坐。今日要眠。向来要眠。今日爱坐。两俱不着。四无回互。天然一段好风光。赤骨条条我独步。举火偈曰。贾龙文。贾龙文。红炉烈焰。久炼精金。胸中恶气。脱体从新。入火不变。入水澄清。撺火炬曰。一道风光无限乐。换却时人眼里睛。复书一偈曰。此番决定别无私。撒手分明在戌时。若能识得其中意。云在山兮月在池。一笑而逝(佛果汋嗣)。

　　汝宁罗山岩立敏禅师

　　休宁人。参寄庵澯。问如何是佛法的的大意。澯曰。待山前石龟解语。方向汝道。师拟议。澯便喝。一日骑驴过涧有省。归乃礼拜曰。山前石龟。今日点首也。澯举首。师曰。切忌多口。澯下禅床。师指曰。老汉脚跟。犹未点地在。呈偈曰。忘餐废寝亦无端。谬把娘生鼻捏酸。小塔山前遭一扑。虚空笑得舌头乾。澯为印可(寄庵[沆-几+桀]嗣)。

　　溧水刘惟赞居士

　　不第后。闭关二十年。有省。注经解论。尝作山居百首。有曰。日用工夫在镢头。剪茅诛葛自无休。有人笑我空劳力。个事如何向别求　参禅何用坐蒲团。活处工夫死处钻。事事随缘无不是。百般滋味一般酸(寄庵澯嗣)。

　　苏州法华树南祚禅师

