<!-- { "loadSidebar": true } -->
　　吉安府庐陵谭氏子。受业禾山。得法中峰。住后僧问。佛佛授手。祖祖相传。毕竟传个甚么。师曰。脚未跨门。与你三十棒了也　问达磨不来东土。二祖不往西天。还有为人处也无。师曰有。曰如何是和尚为人处。师曰。浴院里灯笼。笑破半边口。曰莫便是学人转身处么。师曰。上天无路。入地无门。曰今日多幸得闻师子吼也。师便喝。僧礼拜。师曰。拜则任你拜。者一喝。不曾倒地在　问。如来一音说法。众生随类各得解。未审和尚如何为人。师曰。虾蟇[跳-兆+孛]跳上天。蚯蚓蓦过东海。曰恁么则超佛越祖去也。师曰。你向那里见得。曰今古应无坠。分明在目前。师曰。杜撰禅和　华严会。僧问。无边剎境。自他不隔於毫端。既有自他。如何不隔。师曰。怀州牛吃禾。益州马腹胀。曰十世古今。始终不离於当念。既有始终。如何不离。师曰。天下觅医人。灸猪左膊上。曰此会翻宣教典。毋劳说禅。且望和尚直谭教文。师曰。山僧无两个舌头。曰一真法界。十种元门。还有自他终始也无。师喝曰。那得许多骨董来。曰既无许多骨董。毕竟华严所说何义。师曰。说华严。曰离却法界元门。华严经在甚处。师曰。在你诸人手里。曰与么则信受奉行去也。师曰。赠你三文买草鞋　问德山小参不答话。问话者三十棒。意作么生。师曰。我者里不打。有问即答。曰无法可说。是名说法。又作么生。师拈棒。僧便走。师曰。作贼人心虚　问。禅门一派。分为五宗。其间还有优劣也无。师曰。五五二十五。曰临济一宗。儿孙徧地。他有何长处。师曰。细鱼咬断鸬鹚脚。白鹭惊飞上树梢。曰涅盘心易晓。差别智难明。五宗异同。请师开示。师曰。退身三步　示众。赵州道个无字。开口见心肝。因甚诸人自生障碍。有僧请益曰。蠢动含灵。皆有佛性。为甚狗子独无。师曰。莫说狗子。直饶你问他释迦弥勒还有佛性也无。他也道无。僧曰。赵州禅在口唇边。因甚只会道个无字。师曰。赵州见处。只到者里。僧曰。和尚不肯赵州那。师曰是。僧曰。赵州古佛。和尚因甚不肯他。师曰。赵州在那里。随后便喝　示众。诸方有海蠡禅。海蚌禅。铁刬禅。老僧者里。却是水上葫芦禅。触着便动。捺着便转。活鱍鱍地。无你奈何处。昨日一阳来复。见说生根了也。诸人为我提起看　示众。有时伸出佛手。有时放出驴脚错。有时拍禅床。有时击香桌错。有时舌生毛唇生醭。拄杖长年靠壁角。临济德山鼻孔一时穿却错。诸禅德。向者三个错处。认得老僧。请你吃无面馎饦　示众。佛祖行不到处。行取一步。佛祖说不到处。说取一句。召众曰。一铺是九里。三铺廿七里。者个是佛祖行不到处。老僧行到。今日初三。明日初四。后日初五。者个是佛祖说不到处。老僧说到。喝一喝曰。宁与有智人厮骂。莫与无智人说话　示众。临济大师道。我者里是活祖师西来意。一切临时。要用便用。师拈拂子摇曳曰。我者里也是活底。要用便用。一切临时。且道与临济底。是同是别。击一击。掷下曰。临济大师。犹欠者一着在　示众举譬如牛过窗棂。头角四蹄都过了。惟有尾巴过不得。师曰。者个是东山演祖。不了事处。老汉参方三十年。也有两件不了底事。是甚么两件事。饥来要吃饭。困来要打眠　示众。跛者命在杖。济者命在舟。有来由。没来由。一身还有一身愁。衲僧门下。夺食驱牛。拟着眼看。便与闭却户牖。拟开口道。便与塞却咽喉。夜廊无月不点火。露柱从教撞破头　示众。慈悲不是佛。忿怒不是魔。明州布袋。横拖竖拖。人人自屎不觉臭。净洁地上。正好放屙。金窠草窠。相去几何。岁寒落叶无人扫。一任门前堆积多　示众。天如老汉。一个呆僧。争奈诸人认他不着。道他卓卓巍巍。他却藞藞磋磋。道他藞藞磋磋。他又卓卓巍巍。或时做善知识模样。谈元说妙。或时现三头六臂。发瞋发恶。如是等处。一一认他不着。殊不知。老汉不在诸人眼睛里。却在诸人鼻孔里。诸人不信。伸手摸看。总饶摸他不着。也摸着自家鼻孔　示众。举临济大师道。我在黄檗先师处。吃六十痛棒。如蒿枝拂相似。师曰。好个顽皮癞骨。不知痛痒底粗汉。何似近代儿孙。个个皮下有血。动着他丝毫不得。也奇哉　示众。举百丈野狐因缘。师曰。前云不落。后云不昧。引得野狐。随群逐队。喝。当时若下得者一喝。前后五百生。一时粉碎　示众。释迦老子推不开。达磨大师赶不出。引得一晦之田三蛇九鼠。尽道呼蛇易。遣蛇难。拍膝曰。有甚么难。家有白泽之图。必无如是妖怪　示众。女子临出嫁时。治家作活之法。一一请教父母。惟有生子养子。不待教而自能。所以儒书曰。未有学养子而后嫁者也。诚哉。近代宗门衲子。则不然。先学说法。然后学做佛。宁可不做得佛。不可不会说法。怪哉　师不领院事。居恒随机开导。行省平章。咸稽颡执弟子礼。屡起江浙诸名山。坚却不赴。遁迹吴淞间。弟子就吴中。构地结屋。如丛林规制。名师子林。居十有三年。道价日振。元至正甲午。帝师锡以佛心普济文慧大辨禅师号。兼赐金襕法衣。示寂后。塔于水西原。

　　日本国建长古先印原禅师

　　本国相州藤氏子。藤为国中贵族。师生有异征。年十三。父母顿舍出家。剃染受具戒慨然航海南。询初谒无见于天台。见指往天目。参中峰本。本命给侍。师屡呈见解。本呵之曰。根尘不断。如缠缚何。师退而悲泣。食寝俱废。本怜其诚。因语之曰。此心包罗万象。迷则生死。悟则涅盘。生死之迷。固是未易驱斥。涅盘之悟。犹是入眼金尘。常知般若。如大火聚。近之则焦首烂额。惟存不退转一念。生与同生。死与同死。自然与道相符。脱使未悟之际。千释迦万慈氏。倾出四大海水。入汝耳根。总是虚妄尘劳。皆非究竟。师闻不觉悚然汗下。一日有省。趋告本曰。印原撞入银山铁壁去也。本曰。既入银山铁壁。来此何为。师释然领解。本因嘱曰。善自护持。复参虚谷陵。古林茂。东屿海。月江印。诸老咸以师子儿称之。会清拙澄归国。载师同返。遐迩钦敬。初出主甲州之慧林。历迁八剎。后住相州之建长。一日示疾。谓侍者曰。时至矣。可持觚翰来。乃曰。吾塔已成。未书额耳。大书心印二字。端坐而逝。初门人欲画师像。预索赞语。师作一圆相。题其上曰。妙相圆明。如如不动。触处相逢。是何面孔。世寿八十。僧腊六十七。

　　云南苍山念庵圆护禅师

　　大理人。因读证道歌契入。假氏称为弘辨大师。参中峰本。师初号无念。本以罗什捧钵。永嘉无念无生之旨扣之。师曰。我之无念。异平其所闻。什师过在绝念不起。永嘉过在任念自起。二皆有念也。我无念者。心体灵之湛寂不动。如镜鉴像。如灯显物。未尝毫发隐也。惟洞彻法源者颇测。未易与缠情缚识者语也。本深肯之。为作无念字说。后受印记而归。广录称为护藏主焉。师梦神授书法。凡书字时。右腕洞如水晶。人号为玉腕禅师。所着。有磨镜法。并手书证道歌。行世。

　　安宁太华无照玄鉴首座

　　初为座主。善讲经论。名着诸方。遍游天下。广涉两宗之门。深有悟入。参高峰妙。为首座。妙示寂。再见中峰本。复为第一座。本有曰。云南鉴讲主。越万八千里路来两浙。自相见至相别。恰三年。一日寻我客中。夜话湖山间。因举宗门下数段。陈烂葛藤。不觉咬断拇指。临别匇匇。不欲征其罪犯。且放过一着。有积劫尘劳忽吹尽。黑龙潭下五更风之句。师归滇。为梁王所重。开太华山。大弘祖道。门弟子数百。得师心印者五人。及灭度。王亲至葬所。奉全身。塔于本山。本闻师讣。亲制文。遣侍者往祭之。其略曰。我阅人之既多兮。如无照者。非惟今少。於古亦稀我不哀无照之亡兮。哀祖道之既坠。而今而后。孰与扶颠而持危。对炉熏於今夕兮。与山川草木。同怀绝世之悲也。

　　晋宁盘龙莲峰崇照禅师

　　本州段氏子。年十八。礼云峰祝发。峰示与狗子佛性话。每以七日。断绝思想疑之。一日闻伐木声。忽大悟。遂游大方。见空庵等一十八员善知识。最后见天目本印可。回滇。建盘龙寺居焉。元至正壬午八月望。诏众书偈。跏趺而逝。身体温软。七日如生。有彩虹贯天者三日。至今肉身现在。所建有六梵剎。最崇丽焉。

　　般若诚禅师法嗣
　　建宁府高仰山古梅正友禅师

　　贵溪丁氏子。依末山本受业。后参绝学诚。发明宗旨。流寓江淮。垂三十年。思得佳山水。结茅归隐。慕武夷幽胜。遂入闽。初主南浦之天心。元泰定天宝甲子。建阳簿蒋德懋。洎长者陈益宗。舍园作庵。迎师开山。勅额大觉妙智。室中每举狗子无佛性话。钳锤勘验。不少假借　结制上堂。仰山结制。寻常活计。眼里放光。鼻孔黈气。遇饥而餐。遇困即睡。诸方撒土扬沙。高仰心空及第　上堂。九旬禁足。又过一半。心地未明。如牵火钻。光阴莫虚度。了却闲公案。平地无端捉得贼。老僧出来为汝断　解夏上堂。九旬禁足。特地成错。三月安居。无绳自缚。布袋解开。乾坤寥廓。放去若龟毛。收来悬兔角。试将两眼挂虚空。一阵凉风生殿角　小参。月落山头惨。云横谷口阴。欲明生死事。直见本来人。还有会得本来人底么。良久曰。夜静不劳重借月。玉蟾常住太虚中　师生于元世祖至元乙酉。寂于顺帝至正壬辰。说法二十九夏。住世六十八秋。全身塔于本山。

　　智者义禅师法嗣
　　杭州净慈德隐普仁禅师

　　婺之兰溪赵氏子。年十岁。依宝石演说院秋潭受业。十四祝发。二十参方。时了然义。弘大辨之道于智者寺。师往叩。机锋触发。旋命侍香。东阳主道场。招师掌记。复见南楚于双径。分座说法。元至正乙未。出世西峰净土。戊戌明高帝。亲帅大师至婺州。幸智者寺。诏师主之。甲辰迁净慈。一日示微疾。屈指计曰。今夏五月矣。左右曰然。师曰。八月八日最良。吾将逝矣。至期整衣端坐而逝。世寿六十四。僧腊五十。有三会语录。行世。

　　净慈林禅师法嗣
　　杭州止庵德祥禅师

　　本郡人。与同庵。俱为平山嗣。德业风雅。为时贤所重。一日将涅盘。众请说偈。师忽倚座曰。者一队噇酒糟汉。我争如你何。竟趋寂。

　　金陵天界同庵易道夷简禅师

　　明洪武戊午。主南屏净慈。兵燹之余。殿堂钟鼓。为之一新。父子继席。传为盛事。二十五年。奉旨升主大天界寺。进院上堂。毗卢遮那佛。愿力周沙界。一切国土中。恒转无上轮。者无上轮。如何转去。卓拄杖曰。转也转也。遂下座。

　　海门则禅师法嗣
　　湖州弁山白莲南极懒云智安禅师

