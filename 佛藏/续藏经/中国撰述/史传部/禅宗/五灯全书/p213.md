<!-- { "loadSidebar": true } -->
　　赣州蔡氏子。春日上堂。拈拄杖。卓一下曰。先打春牛头。又卓一下曰。后打春牛尾。惊起虚空。入藕丝孔里。释迦无路潜踪。弥勒急走千里。文殊却知落处抚掌。大笑欢喜。且道。欢喜个什么。春风昨夜入门来。便见千花生碓觜　上堂。千家楼阁。一霎秋风。祇知襟袖凉生。不觉园林叶落。於斯荐得。触处全真。其或未然。且作寒温相见　上堂。举金刚经曰。佛告须菩提。尔所国土中所有众生若干种心。如来悉如。何以故。如来说诸心。皆为非心。是名为心。要会么。春风得意马蹄疾。一日看尽长安花　僧问。先佛垂范。禁足安居。未审是何宗旨。师曰。瑠璃钵内拓须弥。僧便喝。师便打。

　　临安府净慈混源昙密禅师

　　天台卢氏子。依资福道荣出家。十六圆具。习台教。便觉廉纤。遂弃参大慧於径山。再谒雪巢一此庵元。入闽留东西。禅无省发。之泉南。参教忠光。光俾悦众。解职归前资。偶举香严击竹因缘。豁然契悟。述偈呈忠。忠举玄沙未彻语诘之。无滞。忠曰。子方可见妙喜。即辞往梅阳。服勤四载　住后上堂。德山小参不答语。千古丛林成话杷。问话者三十棒。惯能说诃说夯。时有僧出。的能破的。德山便打。风流儒雅。某甲话也未问。头上着枷脚下着杻。你是那里人。一回相见一伤神。新罗人。把手笑欣欣。未跨船舷好与三十棒。依前相厮诳混源。今日恁么批判责情。好与三十棒。且道。是赏是罚。具参学眼者。试辨看　上堂。举云门问僧光明寂照徧河沙因缘。师曰。平地摝鱼虾。辽天射飞鹗。跛脚老云门。千错与万错。后示寂。塔于本山。

　　吉州青原信庵唯禋禅师

　　福之长乐李氏子。年十一岁出闽。依盱江禅悦广。为童子。阅五白始获僧服。一日广。以佛国白五十三知识颂。授诸维那。师侍其旁。闻止住林有时要见十方佛无事闲观一片心之句。便得要领。广异其根利。俾还闽。谒鼓山佛心才。及东禅月庵果。西禅懒庵需诸老。时晦住龟山。师往叩。一日夜半。摸索净巾次。恍然大彻。黎明趋方丈。通其所证。呈偈曰。业识茫茫。本无所据。昨夜三更。回头一觑。一段灵光。本来独露。庵颔之。复出岭。见颜万庵於荐福。入室次。应对敏捷。颜厉声曰。者福州子。被人教坏了也。一众骇愕。未几。复往梅阳。见大慧。慧曰。如何是佛。师曰。觌面相逢。更无别法。慧曰。如何保任。师曰。饥来吃饭。困来打眠。既而随大慧北还。慧一日问曰。许多人入室。几人道得着。几人道不着。师曰。唯禋只管看。慧忽展手曰。我手何似佛手。师曰。天寒且请和尚通袖。慧遽打一竹篦曰。且道是赏你罚你。师遂以颂。发挥佛祖机缘十数则呈慧。其世尊初生曰。撞出头来早自错。那堪开口便称尊。当时若解深藏舌。免得闲愁到子孙。慧为之击节。后开法天台真如。迁报恩豫章上蓝吉州青原　僧问。三圣道。我逢人则出。出则不为人。意旨如何。师曰。移华兼蝶至。曰兴化道。我逢人则不出。出则便为人。又作么生。师曰。买石得云饶　上堂。举僧问云门。树凋叶落时如何。门曰。体露金风。师曰。云门袖头打领。腋下剜襟。不妨好手。子细看来。未免牵丝带线。或问报恩。树凋叶落时如何。只向他道。来年更有新条在。恼乱春风卒未休　上堂。拈拄杖曰。十方国土中。唯有一乘法。者个是横泉拄杖子。那个是一乘法。卓一下曰。千峰势倒岳边止。万派声归海上消　宋光宗绍熙壬子五月十九日示寂。书偈曰。末后一句。觌面分付。拟议思量。世谛流布。遂跏趺而逝。罗湖莹仲温。状其行。

　　东林颜禅师法嗣
　　荆南府公安遁庵祖珠禅师

　　南平人。上堂。不是心。不是佛。不是物。沥尽野狐涎。趯翻山鬼窟。平田浅草里。露出焦尾大虫。太虚寥廓中。放出辽天俊鹘。呵呵呵。露风骨。等闲拈出众人前。毕竟分明是何物。咄咄　上堂。玉露垂青草。金风动白苹。一声寒雁叫。唤起未惺人。

　　汀州报恩法演禅师

　　果州人。上堂。举俱胝竖指因缘颂曰。佳人睡起懒梳头。把得金钗插便休。大抵还他饥骨好。不涂红粉也风流。

　　临安府净慈肯堂彦充禅师

　　於潜盛氏子。幼依明堂院义堪为师。首参大愚宏智正堂大圆诸老。后闻东林谓众曰。我此间别无元妙。祇有木札羹紩钉饭。任汝咬嚼。师窃喜之。直造谒。陈所见。林曰。据汝见处。正坐在鉴觉中。师疑不已。将从前所得底。一时扬下。一日闻僧举南泉道。时人见此一株华。如梦相似。默有所觉曰。打草祇要蛇惊。次日入室。林问。那里是岩头密启其意处。师曰。今日捉败这老贼。林曰。达磨大师性命。在汝手里。师拟开口。蓦被拦胸一拳。忽大悟。直得汗流浃背。点首自谓曰。临济道。黄檗佛法无多子。岂虚语耶。遂呈偈曰。为人须为彻。杀人须见血。德山与岩头。万里一条铁。林然之　住后上堂。世尊不说说。迦叶不闻闻。卓拄杖曰。水流黄叶来何处。牛带寒鸦过远村　上堂。举雪峰示众曰。尽大地。是个解脱门。因甚把手拽不入。师曰。大小雪峰。话作两橛。既尽大地。是个解脱门。用拽作么　上堂。一向与么去。法堂前草深一丈。一向与么来。脚下泥深三尺。且道。如何即是。三年逢一闰。鸡向五更啼　上堂。举卍庵先师道。坐佛床斫佛脚。不敬东家孔夫子。却向他乡习礼乐。师曰。入泥入水即不无先师。争奈寒蝉抱枯木。泣尽不回头。卓拄杖曰。灼然有不回头底。净慈向升子里。礼汝三拜　上堂。三世诸佛。无中说有。阆[廿/砀]拾华针。六代祖师。有里寻无。猿猴探水月。去此二途。如何话会。侬家不管兴亡事。尽日和云占洞庭　元庵受智者请。引座曰。南山有个老魔王。炯炯双眸放电光。口似血盆呵佛祖。牙如剑树骂诸方。几度业风吹不动。吹得动云黄山畔。与嵩头陀傅大士。一火破落户。依旧孟八郎。赚他无限痴男女。开眼堂堂入镬汤。忽有个衲僧出来道。既是善知识。为甚赚人入镬汤。只向他道。非公境界　后示寂。塔于寺之南庵。

　　婺州智者元庵真慈禅师

　　潼州李氏子。初依成都正法。出家具戒。后游讲肆。听讲圆觉。至四大各离今者妄身当在何处毕竟无体实同幻化。因而有省。作颂曰。一颗明珠。在我这里。拨着动着。放光动地。归以呈其师。师举狗子无佛性话诘之。师曰。虽百千万亿公案。不出此颂也。其师以为不逊。乃叱出。师因南游。至庐山圆通挂搭。时卍庵为西堂。为众入室。举僧问云门。拨尘见佛时如何。门曰。佛亦是尘。师随声便喝。以手指胸曰。佛亦是尘。师复颂曰。拨尘见佛。佛亦是尘。问了答了。直下翻身。劝君更尽一杯酒。西出阳关无故人。又颂尘尘三昧曰。钵里饭。桶里水。别宝昆仑坐潭底。一尘尘上走须弥。明眼波斯笑弹指。笑弹指。珊瑚枝上清风起。卍庵深肯之。

　　成都府昭觉绍渊禅师

　　上堂。镕瓶盘钗钏作一金。搅酥酪醍醐成一味。如是主宾道合。内外安和。五位君臣齐透。四种料拣一串。放行则细雨蒙蒙。秋风飒飒。把住则空空如也。谁敢正眼觑着。且道放行为人好。把住为人好。等闲一似秋风至。无意凉人人自凉　上堂。举僧问云门。树凋叶落时如何。门曰。体露金风。师曰。要明陷虎之机。须是本色衲僧始得。云门大师。具逸群三昧。击节扣关。於闪电光中。出一只手。与人解粘去缚。拔楔抽钉。不妨好手。子细点检将来。大似与贼过梯。昭觉即不然。忽有人问。树凋叶落时如何。只向他道。落霞与孤鹜齐飞。秋水共长天一色　上堂。举赵州初见南泉问。如何是道。泉曰。平常心是道。州曰。还假趋向也无泉曰。拟向即乖。州曰。不拟争知是道。泉曰。道不属知。不属不知。知是妄觉。不知是无记。若真达不疑之道。廓然如太虚空。岂可强是非耶。师曰。奇怪诸禅德。虽是沙弥初入道。一拨便转。岂不是伶俐人。南泉如善射者发箭。箭箭中红心。若不是赵州。大难承当。便向平常心是道处。动着关棙子。去却胸中物。丧却目前机。头头上明。物物上显。便能信脚行。信口道。等闲拈出。着着有出身之路且道以何为验。岂不见。僧问如何是祖师西来意。答曰庭前栢树子。问万法归一一归何处。答曰我在青州作一领布衫重七斤。问如何是赵州。答曰东门西门南门北门。与人解粘去缚。抽钉拔楔。坐断天下人舌头。穿过天下人鼻孔。岂不是平常心是道底关棙子。且不是饤饾底言语。排迭底章句。推人在死水里。者个便是沙弥底样子。应当学。欲行千里。一步为初。白日青天。快着精衫。

　　徽州简上座

　　参大慧於径山。时卍庵为首座。一日为众入室。问师曰。一二三四五六七。明眼衲僧数不出。你试数看。师便喝。庵曰。七六五四三二一。你又作么生。师拟对。庵便打出曰。你且莫乱道。师于言下有省。遽说偈曰。你且莫乱道。皮毛卓竖寒。只知梅子熟。不觉鼻头酸　颂狗子无佛性话曰。赵州老汉。浑无面目。言下乖宗。神号鬼哭。

　　平江昆山资福遂翁处良禅师

　　山阴刘氏子。十三游方。初为妙喜侍者。长从卍庵颜。为书记。能善文词。人咸以良书记称。尝居秀州法喜院。拈香为卍庵嗣。再岁庐会稽海上。尤太常守临海。起师领紫櫜。次领昆山荐福资福。宋孝宗淳熙丁未六月戊寅。以疾逝。遗言藏骨庐山智林寺。寺为卍庵与师所同建也。

　　西禅需禅师法嗣
　　福州鼓山木庵安永禅师

　　闽县吴氏子。弱冠为僧。未几。谒懒庵于云门。一日入室。庵曰。不问有言。不问无言。世尊良久。不得向世尊良久处会。随后便喝。倏然契悟。作礼曰。不因今日问。争丧目前机。庵许之　住后上堂。要明个事。须是具击石火闪电光底手段。方能崄峻岩头。全身放舍。白云深处。得大安居。如其觑地觅金针。直下脑门须迸裂。到这里。假饶见机而变。不犯锋铓。全身独脱。犹涉泥水。祇如本分全提一句。又作么生道。击拂子曰。淬出七星光灿烂。解拈天下任横行　上堂。举睦州示众曰。诸人未得个入处。须得个入处。既得个入处。不得忘却老僧。师曰。恁么说话。面皮厚多少。木庵则不然。诸人未得个入处。须得个入处。既得个入处。直须扬下入处始得　上堂。拈拄杖曰。临济小厮儿。未曾当头道着。今日全身放憨。也要诸人知有。掷拄杖。下座　僧问。须弥顶上翻身倒卓时如何。师曰。未曾见毛头星现。曰恁么则倾湫倒岳去也。师曰。莫乱做。僧便喝。师曰。雷声浩大。雨点全无。

　　温州龙翔柏堂南雅禅师

