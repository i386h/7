<!-- { "loadSidebar": true } -->
　　姑苏稽氏子。年十五出家。看竹篦话致疑。寻谒弁山音。力究此事。一日出坡正中亭。闻雷震有省。后参云门盂。一见便问。自远趋风。乞师一接。盂曰不接。师曰。岂无方便。盂便打。自是屡从参请。盂槩痛詈之。后桃柴踢破脚指。顿悟。述偈曰。石乱青山古路危。祸从今日遇何奇。脚尖鲜血横流处。不是亲遭痛不知。盂见称赏。由此师资契合。遂与记莂　住后上堂。久雨得晴人尽喜。出门行路脚头轻。衲僧偏白生烦恼。个个攒眉努眼睛。事则如是。理上又作么生。顾左右曰。东村王老分明说。一定来年米价平。喝一喝　上堂。今朝仲冬初一日。从天降下真消息。疾风卷起屋上茅。细雨打湿阶前石。乌鸦栖殿角。逐队飞鸣。黄叶坠空庭。随风狼藉。不知领略是何人。莫教过后重相忆。良久曰。休相忆。风静黑云消。红轮自迸出　上堂。蹋开万里云头。历尽千家门户。忽朝战马收缰。便乃干戈永息。五蕴浮云。不吹而散。三途炽焰。不扑而灭。死生去来。无非游戏。迷悟真妄。悉是假名。所以得此事底。犹如妙趁搏风。猛虎戴角。吃饱饭了。东聒西噪。其或茫然。难把游丝系白日。莫教冉冉过青春　上堂。树密鸟声和。夜清月色好。神光自不来。面壁空懊恼。诸人如会得。随意村醪饮一杯。若理会不来。谪仙去后相知少。喝一喝　上堂。熏风殿阁生凉。明月庭墀散彩。画楼人酌金樽。如何得目前了了分明而见。以手斫额曰。原来相隔不远　问国师三唤侍者。意旨如何。师曰。年老畏寒要袜着　问宝剑未出匣时如何。师曰。光芒射斗牛。曰出匣后如何。师曰。切菜犹嫌钝　问和尚未见云门时如何。师曰。金樽有佳客。曰见后如何。师曰。秋山无故人　问如何是接初机句。师曰。北牖清风透骨凉　问王未登殿时如何。师曰。五朝门外嘶金马　问如何是向上一路。师曰。秋风吹断鹭鸶行(三宜盂嗣)。

　　庐山慧日元木净恒禅师

　　新安汪氏子。小参。道无不在。触处皆真。眨上眉毛。厓州万里。孤村红树。溢目生光。寒雁悲鸣。霜风括耳。到者里。直得牛角尖点额。香炉峰起舞。蓦地里打破赵州关。踢破云门普。说甚么象骨辊球。禾山打鼓。山门头弥勒。呵呵大笑。笑道堂中铁罗汉。商今确古。总不如陈如尊者如愚若鲁　上堂。恁么告报。且道。别有甚么长处。虽然。要与人天为师。面前端的是虎。喝一喝　小参。拈拄杖曰。枯藤扶力出人间。恼乱人天众圣贤。临济亲遭黄檗屈。韶阳撺向雪峰前。途中得力的。万峰直上。竿木随身的。倒用横拈。垂手时。随机赴感。明暗处。理事俱全。到者里。只是一根楖栗。所以道。通身没些孔窍。为人贵在机先。芭蕉老子奋不定。争似葛陂公乘时御天。恒上座。不敢妄生节目。以杖左卓曰。具足临济三元三要。复右卓曰。回互洞山五位正偏。复连卓曰。发明从上佛祖纲要。击碎今时儱侗邪禅。众中还有与拄杖子相见者么。良久曰。者回如不会。异日更惭惶(三宜盂嗣)。

　　越州天章邻哲净彦禅师

　　常州江阴何氏子。髫年看金刚经。至色见声求处有疑。一日闻孩唤娘声。有所警发。参天童悟。问那里来。师曰江阴。悟曰。江阴来底。是个甚么。师进前叉手面立。悟曰。拖你者死尸底。是甚么人。师曰。休相钝置。悟拈棒。师曰。抝折拄杖。和尚拈个甚么。悟曰。者后生甚知来处。师后出家。纳具于天童忞。后参语风信于云门。曰你识得我么。师曰。识即识。只是不得名。信曰。清珠两眼。名也不知。师曰。若不清珠两眼。则错认师太也。师病中闻僧诵经。豁然彻底　问南泉斩猫。还有过也无。师曰。棒打石人惊吐舌。池塘水鸭听雷声。曰恁么则无过也。师曰。脚底鱼游千万顷。又来沿岸捉螺蛳。曰祇如赵州戴草鞋。是何意旨。师曰。石上栽花红朵朵。一枝拈出万人看　僧参。打○相卓然而立。师竖两指。僧近前作听势。师便打(三宜盂嗣)。

　　海宁水月庵法纯净慎禅师

　　钱塘陈氏子。参云门盂于显圣。看谁字。因七堂中闻板声。乃悟彻。矢口颂曰。谁谁谁。击碎虚空脑后槌。梅花暗里传消息。不萌枝上月如眉　住后上堂。腊尽春回万象新。一双孤雁落沙汀。木童敲落天边月。水底泥牛衔月行。蓦竖拂子曰。看看。指月示人。难瞒作者。还会么。但可自怡悦。那堪持赠君。乃画○曰。向者里会得。信受奉行。若还不会。山僧为诸人注解去也。复画○○下座(三宜盂嗣)。

　　古虞龙田柏子净地禅师

　　楚黄安萧氏子。结制上堂。秋林萧瑟满烟霞。霜叶红如二月花。寂寞门庭无理事。碧天空阔数归鸦。望何极自堪夸。珍重老胡休撒沙。捏定布袋口迸出。眼中花猢狲。切忌乱如麻。伎俩百般都不是。冷灰豆爆有生涯。莫饮曹山酒。休吃赵州茶。拨转乾坤是作家　上堂。一法不有。万法无差。真机绝迹。略露些些。闭门造车。出门合辙。乾坤坐断。徧地霜花。只是风头太硬。不妨举似作家。良久以拂子画○曰。尝使泥牛耕巨海。频教石女绣鸳鸯　上堂。放白牛无地藏身。扫空林金风独露。把住关津。却使剡水逆流。拈提向上。直教娥江枯竭。欲知此事。如孝女庙里邯郸碑。兰芎峰顶葛洪井。须知龙田者里。家风各别。炊无米饭。济饥饿人。如或不然。更听山僧五种诫法。一不得虚空打觔斗。二不得死水里藏身。三不得指鹿为马。四不得囫囵岁月。五不得背地里真言。若能如是行得去。方受他真实人供养。且道。真实人复是阿谁。锺徐丘骆印宿白怀　解制上堂。一向恁么来。小雪复大雪。今朝恁么去。大寒逼小寒。来时未尝踏着龙田。山僧性命却在诸人手里。去时未尝离却龙田。诸人鼻孔却被山僧穿却。且道来即是去即是。来去且置。诸兄弟。祇如九十日中。昼三夜三。摩裙擦裤。又成得个甚么。泥牛初睡觉。吸尽海山云　上堂。今时不到。劫外长明。法法现前。尘尘自在。金门无锁钥。玉殿礼常存。灿午夜之银灯。悬中天之杲日。花开枯木叶老。长春凤舞丹霄。鸾腾碧嶂。野老不知。尊贵。佳人独掩柴扉。还是谁家屋里事。良久曰。珍重(三宜盂嗣)。

　　嘉禾天宁休山净炬禅师

　　无锡华氏子。上堂。对一说。烟雨楼头好风月。倒一说。无限秋光齐漏泄。银蟾影里桂花飘。天香阁上风流客。卓拄杖曰。阿呵呵。识不识。处处撞头与磕额　中秋小参。秋风阵阵桂飘香。飞雁成行带夕阳。岸柳金丝穿玉露。西来祖意绝商量。顾左右曰。吾无隐乎尔　师住世六十年。无疾跏趺而逝。塔于杭之赛西湖左首(三宜盂嗣)。

　　湖州清凉三疾净甫禅师

　　浙之绍兴吕氏子。幼时。阅伊洛渊源。便慕心性之理。长游台山。遇念休静主。始识宗门中事。看万法话。年十九。痛母去世。遂依云门澄剃染。后参天童悟。悟方坐檐下。师从前过。乃以拄杖横截曰。过即从汝过。只不许跨吾拄杖。师竟跨杖过。悟随一棒。住半载。心闷口怯。毫无头绪。次春偶散步园中。闻鸟声忽觉。昏闷豁开。乃有入春才七日。不觉柳梢青。策杖南园觅。林中鸟一声之偈。同步园者金粟乘宝华忍。见其有得意状。忍抚师背曰。还未晓在。语未竟。即走不顾。后参云门盂。问古人未跨船舷三十棒。如何免得。师曰。看脚下。随颂曰。未跨船舷三十棒。免得遭他活埋葬。即刻进单浑不消。青山绿水姿放浪。盂见。自此契合　冬至升座。朔风凛冽。碧空冻折。水陆不通。鸟道殊绝。今朝数到清明边。棃花处处飘香雪。大众。者消息。且道。从何处得来。昨夜三更时分。拄杖子忽然睡去。李供奉闯入梦来。互相酬唱。遂得一首。近体盖咏那。九日不食的硕果。七月来复的初爻。长者从今长。消者自兹消。虽妙得风人之体。也只道得个时节不相饶。却也有比兴有推敲。既不犯平头上尾。又不犯鹤膝蜂腰。虽则内剥外剥。却又单抛双抛。又典雅。又风骚。拈拄杖曰。今日不免请者。老兄出来。对大众前。按一宫商。朗吟一遍。击拄杖曰。何似生。顾大众曰。你看者上座脸上。有多少笋箨。然虽如是。不见道诗言志。歌永言。声依永。律和声。八音克谐。人神以和豫之时。义大矣哉。打喷嚏曰。大吉利市。下座　问如何是佛法大意。师曰。三十劫后。阿那个不说。今朝是三月初三日。曰倾湫倒岳来时如何。师曰。缓些待我上[柷-口+登]子上立了着　顺治庚子腊月二十七日示寂。建塔邑之乌瞻山凝翠庵后(三宜盂嗣)。

　　建州龙山介眉净传禅师

　　剑津湖峰张氏子。年十二投慈林落发。纳戒鼓山。依云门盂于嘉禾。梵受久之。盂以偈记曰。从上不覆藏。我今非漏泄。悠悠一慧灯。勿尔等闲灭。归岭别创龙山　上堂。二十年来。方觅得个去处。庆快生平。一僧出问。如何是庆快平生的去处。师曰。一总不相似。便下座　上堂。新春又减五日。桶底依然黑漆好。生涯休打失。满眼青山如迭出。蓦拈杖曰。唤作拄枝则触。不唤作拄杖则背。毕竟唤作甚么。掷下杖曰。摩诃般若波罗密　示众。龙山今日。不量晴。不较雨。豁开户牖埽清。廊庑无拘无束。无宾无主。一任诸人。安闲步武。切莫触犯。当头石虎(三宜盂嗣)。

　　东关天华法聚净理禅师

　　投东藏落发受具。戒于弁山音。历见二十余员宗匠。末上参云门。十余载始获印证　住后上堂。从上来事会在。而今刻刻共知共证。人人同具同修。独有者个佛子。出则手攀南辰。入则身藏北斗。三世诸佛。无处窥踪。历代祖师。那容凑泊。还会么。良久挥拂曰。昨夜优昙香徧界。今辰云水尽朝宗　显圣扫塔。上堂。客路云门里。花宫玉笥前。凝情瞻祖父。白鹭下平田。山僧入山。为祖父拜扫。只得客听主栽。高升此座。且道。举扬个甚么则得。未免将官路当人情去也。蓦竖拂曰。大众看看。者便是灵鹫拈花。头陀微笑。圣谛不为。阶纸不落底。竖拂曰。五乳峰头没镞箭。大地而今尽被穿。只有佛殿脊两个瓦兽儿。至今却无下落。击拂曰。门庭接拍。总在者里。若也不会。请问方丈。便知端的　问如何是曹洞宗。师曰。静听铃语落松风。曰如何是临济宗。师曰。晴空霹雳打雷公。曰如何是沩仰宗。师曰。日晕雨兮月晕风。曰如何是云门宗。师曰。千里孤帆咫尺通。曰如何是法眼宗。师曰。炉峰夕照晚霞红　问如何是正中偏。师曰。孤峰耸翠白云间。曰如何是偏中正。师曰。卖油娘子不识秤。曰如何是正中来。师曰。座倚笥峰锦障开。曰如何是兼中至。师曰。龙骧凤翥逞闲伎。曰如何是兼中到。师曰。霜寒露冷忘归道(三宜盂嗣)。

　　嘉兴津梁庵詹明净纯禅师

