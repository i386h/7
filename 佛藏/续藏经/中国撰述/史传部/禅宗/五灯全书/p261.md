<!-- { "loadSidebar": true } -->
　　三池张氏子。参楚山琦。师问。从上佛祖言行不到处。请师直指。琦拈拄杖曰聻。师便喝。琦便打。师又喝。琦又打。师乃捉住拄杖曰。打甚么。琦与一喝。师作礼。少顷。琦问。那里来。师曰。本无动静。琦曰。因甚到此。师曰。来处亦非。琦曰。与甚么人同途。师曰。野鹤独翔云汉表。清蟾孤照宇寰中。琦曰。途中忽遇猛虎时。如何回避。师曰。虎在甚么处。琦作虎声。师作伯势。琦曰。恁么子亲见虎来耶。师却作虎声。琦呵呵大笑。复问曰。子於二六时中。何所用心。师曰。独开双眼睁。长伸两脚眠。琦曰。向上还有事也无。师曰。晴霄月囇梅花冷。寒夜霜敲木叶疎。琦曰。只此便是。别更有么。师曰。古木枝头飞赤鸟。琦曰。末后一句。始到牢关。把断要津。不通凡圣。子又如何领会。师曰。泥牛走入海。吞却老龙珠。琦曰未在。师进前叉手。默然而立。琦曰。如是如是。

　　顺天房山石经豁堂祖裕禅师

　　成都巨氏子。参楚山琦。值琦阅经次。师进前。举起经曰。这个是什么。琦一喝曰。你道是什么。师亦喝。琦指经曰。百千三昧。无量妙义。皆从此经流出。子还知此经出处么。师弹指一下。琦曰。般若智用。子今得矣。更须一字一句。从头觑破。再来商童。师作礼而出。

　　中溪隐山昌云禅师

　　参楚山琦。琦问。汝名甚么。师曰昌云。琦曰。号甚么。师曰隐山。琦曰。云在山中隐。如何又出山。师曰。只因夜来鹤。带过上头关。琦曰。或为霖雨时如何。师曰。徧布寰区。琦曰。忽被猛风吹散时如何。师曰。依旧青天白昼。琦乃笑。

　　松藩大悲寺崇善一天智中国师

　　彭县人。生有异相。年十二。即礼月光为师。后住松藩。时番夷叛服不常。师为抚化。莫不投伏。天顺间。累封国师。楚山琦。过访其庐。师呈悟繇。琦曰。如何是无字意。师曰。出匣吹毛剑。寒光射斗牛。琦曰。赵州因甚道无。师曰。波斯嚼冰雪。不觉齿牙寒。琦曰。拈过有无如何凑泊。师曰。夜深谁把手。同共御街游。琦曰。向上还有奇特事也无。师曰。秋夜家家月。春来处处花。一双明白眼。何处撒尘沙。琦印可之。

　　三池月光常慧禅师

　　简州李氏子。谒楚山琦。琦问。二六时中。如何用工。师曰。看取无字。琦曰。如何是无字。师曰。适来上山。恁么发困。琦曰。意旨如何。师曰。风吹秋月冷。雪压老梅寒。琦曰。还我无字颂来。师曰。无无无处亦非无。云散长空月正孤。亘古亘今浑不昧。要将名列祖师图。山颔之。

　　天成古音韶禅师

　　掩关次。楚山琦过访。以拄杖扣门三下曰。关主在么。师曰。他不曾出入。即开门礼拜。琦曰。此犹是奴儿婢子事。请关中主相见。师叉手默然。琦曰。恁么则寂默去也。师曰。师适来问甚么。琦曰。问汝关中主。师曰。唤作寂默得么。遂呈偈曰只此寂默非寂默。非寂默中亦非绝。渠侬面目已呈师。动静何曾有区别。琦曰。若然则子不在关内耶。师曰。某甲见和尚。亦不在关外。琦以手拍关门曰。争奈者个何。师拟对。琦便行。

　　翠薇悟空真空禅师

　　关西人。久依楚山琦。一日入室次。琦问。踏翻大地。彻底穷源。子作么生领会。师曰。有星皆拱北。无水不朝东。琦曰。此中还假履践功用也无。师曰。履践则不无。功用不可得。琦曰。只个不可得处。亦不可得。子又作么生。师拟开口。琦振声一喝。师曰。恩大难酬。山弹指曰。宜加保任。

　　南京香岩古溪觉澄禅师

　　高阳张氏子。从云中天晖昶芟染。阅大藏。历五寒暑。於无字话染指。乃叩月溪。复往投子。参楚山琦。琦问。心外无法。满目青山。作么生会。师曰。法外无心。青山满目。已而针芥　投。随众入室。亲炙久之。得尽其旨。隐固始之南山有年。明英宗天顺辛巳。出住金陵高座寺　结制小参。三根椽下坐堆堆。把定身心若死灰。拨出炉中些子火。惊天动地一声雷。我此堂中。都是伶俐衲僧。本分禅和。个中有不惜眉毛者么。良久。乃曰。十五日以前。不许动着。十五日以后。道将一句。日日好日。太煞分明。有时三世诸佛与露柱说法。觅火和烟得。有时火炉说法。三世诸佛谛听。担泉带月归。如斯会得。芥子纳须弥。极小同大。须弥纳芥子。极大同小。大小相合。一多无碍。树凋叶落。体露金风。太阳门下。日日三秋。明月堂前。时时九夏。正眼观来。两个火炉。三世诸佛。结住於青州布袗。不放出头。一粒芥子。百亿须弥。收之於云门胡饼。不容开口。教你两堂云水。穿又穿不得。咬又咬不破。正当恁么时。毕竟作么生。还会么。眉间拶出金刚焰。露柱灯笼尽放光　宪宗成化癸巳八月九日。集众诀别。端坐而逝。少顷众泣。师复开目曰。不须如是。瞑目长往。

　　陕府玉峰如琳禅师

　　楚山琦问。子在甚处用心。师曰。无用心处。琦曰。与么则虚丧光阴耶。师曰。虚空百杂碎。廓彻太分明。琦曰。如何是分明的事。师曰。识得东君面。乾坤总是春。琦曰未在。师曰。面门鼻孔大头垂。琦曰。子恁么到不疑之地耶。师曰。某甲亦不向者里住着。琦曰。子向甚么处住着。师曰。有无俱不滞。脱体绝思量。琦曰。只者绝思量处。子今正好思量。师乃诺诺。琦曰。且道。绝思量处。如何思量。师曰。非思量非思量。琦为点首。

　　珪庵祖玠侍者

　　因病革。作痛苦声。楚山琦问曰。子平日得力句到此还用得着么。师曰。用得着。琦曰。既用得着。叫苦作么。师曰。痛则叫。痒则笑。琦曰。笑与叫者复是阿谁。师曰。四大无我。叫者亦非真。寂体中。实无受者。琦曰。主人公。即今在什么处。师曰。秋风不扇。桂蕊飘香。琦曰。恁么则徧界绝遮藏也。师曰。有眼觑不见。琦曰。只如三寸气消时。子向何处安身立命。师曰。雨过天晴。青山依旧。琦曰。从今别后。再得相见否。师曰。旷劫不违。今何有间。琦曰。恁么则子不曾病耶。师曰。病与不病。总不相干。琦遂执其手曰。者是甚么。师曰。是祖玠手。琦曰。祖玠是谁。师曰。玠固非我。亦不离我。琦叹曰。善哉。只个不即不离。妙契无生。子今既明。虽则年茂。死亦何憾。师乃告琦曰。快与某甲趱龛来。琦命舁龛至。师便合掌曰。某当行矣。遂振身端坐。敛日而逝。

　　云南坚禅师法嗣
　　太原五台山显通大巍净伦禅师

　　云南康氏子。生於明宣德丁未。正统间。从无极泰芟染。古庭居浮山。师往叩。室中机契。后住显通　上堂。无孔铁锤当面掷。黑漆昆仑拦路坐。莫有挨拶得入。拈弄得出底。出来道看。僧问。如何是台山境。师曰。不是天晴。便是下雨。曰。如何是境中人。师曰。金刚窟里万菩萨。曰未审寻常所说何法。师曰。清风吹幽松。近听声愈好。问如何是佛法的的大意。师曰。今年调雨水。农家好春麦。问如何是祖师西来意。师曰。待饭仙山转身。即向汝道。乃曰。拈砒霜作醍醐。亦曾有也。撒珍珠如瓦砾。谁个不然。开眼上树。特地丧全身。梦升兜率。也是扬家丑。未动情思。转魔女尽成菩提宝器。不劳腕力。指娑婆便为妙喜净邦。长水浚岳积而来。琅琊觉冰消而去。信脚踏翻琉璃阱。等闲击碎珊瑚枝　上堂。三圣震威一喝。正法眼里撒沙。南泉白刃高挥。古佛家风扫土。何必不必。探竿岂在人手。湘南潭北塔样。脱体持来。不萌枝上放春回。烈焰堆中飞片雪。有斯作略。可谓其人。谁家井底无天。到处波心有月　上堂。体相用三大齐彰。尘尘摄入。因果智五周顿证。法法圆融。百城烟水。不出一毫。十世古今。匪移当念。红藕花开闻水香。触着蟭螟虫半边鼻。青山低处见天阔。展开瘦蚊子一茎眉。百川竞注。而水体不流。万窍共号。而风本自寂。金师子不劳踞地。水牯牛随分衲些。动容满目家山。依旧青天白日　冬至示众。五顶琼瑶堆。千松珠玉枝。尽台山。泉石烟云。飞楼涌殿。总是文殊一只智眼真光。是汝诸人。常在於其中。经行及坐卧。还知从不曾动着渠一茎眉毛么。若也与么见得。便尔摄大千於毫端。广尘沙於法界。其或未然。切忌东卜西卜。老僧为汝诸人。真实告报。今朝冬至一阳生。珍重　示众。山高海阔。月朗风清。松苍石白。夏暑冬寒。如是历历分明。一一成现。且道。衲僧分上。成得个甚么边事。莫有道得者么。不妨出来道看。若无。老僧自道去也。拈拄杖。便下座　示众。演祖道。有则奇特因缘。举似诸人。欲说又被说碍。不说又被不说碍。大小演祖。大似灵龟曳尾。一言既落人耳。如何讳得。老僧也有一则奇特因缘索性。举似大方。令他倚门傍户者。一个个壁立千仞　示众。老僧者里。也不说东村李大郎太俭。也不说西社王二姊太奢。也不会安角呼兔。也不会添足画蛇。早起一盂白粥。午后一碗清茶。谁管他陈年烂葛藤。冷地开花。展两手曰。汝等诸人。来者里讨甚么乾木查　师有山居吟曰。无事山房门不开。土阶春雨绿生苔。此心将谓无人委。幽鸟一声何处来。后示寂於本山。年六十六。所着。有竹室集。行世。

　　大理苍山明波罗禅师

　　本郡赵氏子。初居苍山悬岩。礼佛洞明心地。后谒大方。印心於古庭坚。复归。仍礼佛。一日经行岩上。屹然立化。七日不踣。乡人以香烛之仪祷之。轻如一叶。遂就茶毗。得舍利七粒。瘗於浮图。后人名其壁。曰波罗岩。山势巇崄。登者凛然。风吹草木。皆作礼佛声。至令不息。所礼之石。手足印纹。怳然如生。塔于荡山兰若。

　　洱水道庵居士

　　久参古庭坚。示以万法归一。筑室于水目九峰之间。因闻水声大悟。再见坚。坚一见便曰。可喜。居士这回稳坐家邦也。士曰。某甲自来不出外。坚曰。家中事若何。士曰。倒却四壁。坚肯之。士礼拜。坚有铁壁银山都放倒。叮咛珍重莫狐疑之句。寄之。年七十。临终说偈曰。惯用龟毛。频拈兔角。今日分明。赵州略彴。

　　大冈澄禅师法嗣
　　杭州天真毒峰本善禅师

