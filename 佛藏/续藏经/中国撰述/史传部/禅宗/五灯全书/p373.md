<!-- { "loadSidebar": true } -->
　　毗陵王弋是也。中年投灵岩储剃染。苦参得悟。为人短小精悍。力荷法门。有汾阳之风。上堂。以拂子作○相曰。此是诸佛体相。目所未睹者。看则有分。尝在其中者。脱体道将一句来。喝一喝曰。汝等应在贤劫第四尊。释迦牟尼佛法中。而得成佛　上堂。蓦拈杖。唤曰木上座。自应曰喏。又唤曰木上座。复应曰喏喏。随卓一下曰。如人暗中书字。字虽不成。文彩全彰。青作青色。黄作黄色。不青不黄。作不青不黄色。佛法到者里。也要眼无碍者。得见多百佛。得见多千佛。到处为首。为胜为最。为妙为微妙。为上为无上。为导为师。若不一手划破。十字顶门上。并须瓦解。不见。临济德山。为大施主。周给无尽。利行同事。诸所作业。皆不离一切种一切智智。譬犹书字数说。皆以字母为本。字母究竟。无有少分离字母者。遂以拄杖。划一划曰。据令一笔押下。不同草草　上元日上堂。三百年来旧业深。云堂灯火几浮沈。今朝剔起珠林焰。风展梅花一片心。喝一喝曰。诸法无法体。而说惟是心。不见于自心。而起于分别。人工淘米着火。行者煮粥蒸饭。上江与下江。风味有异。厨务勾当。天下相同。见性人。不见性人。到者里如何分别。喝一喝曰。作家禅客。不得背地冷笑　上堂。一僧搀前曰。正去偏来。明投暗合。师劈脊便打。又僧竞出。师一齐打退曰。总是生台边。噇夜饭汉。乃举僧问兴化。四方八面来时如何。兴化曰。打中间底。僧作礼。兴化曰。昨日赴个村斋。中途忽遇一阵卒风暴雨。向古庙里躲得过。师喝一喝曰。四方八面。落红成阵。中间底水和月流。好个时节。子因甚一拜。也承当不下。又向古庙里。念道真言。临事而惧。则不要做他烜赫之子。当身公验。在甚么处。连喝两喝曰。贼无种相鼓笼　上堂。蓦拈拄杖。卓一下曰。祖佛百孔千疮一下子。刮开和根拔出了也。是你诸人。还护惜也无。一队一队圆胪方服。气势甚大。到处人家。牵入软绵子里。朝抚夜摩。平地神仙。不可容易问你话。幸九峰出世。与你手脚。拈腻脂帽。脱尳臭衫。你试毛下自己。摸皮下自己看。有一点子么。复连卓两卓曰。札得出九峰。与从上为法老尊宿。齐眉共躅　新戒子请上堂。德山呵佛骂祖。临济诛佛灭祖。两个汉。自谓。已到不疑之地。那管荒草深村只是辊。蓦卓拄杖。喝一喝曰。众生处处着。引之令得出　上堂。白椎未竟。随卓拄杖曰。若迟一刻子。龟头鳖头。尽欺你诸人去也。下根劣智。一点气落上。一点气落下。吞声而退。不必较之。若是丈夫儿。那个没有一道祖业契书。何不摊向人前。只来背地。束在钵囊子里。匙好挑饭。筋好夹菜。是诸方普请会底。一时斋粥。恐怕赶不办。口口嚼虚空。你还咽得尽么。复卓一下曰。不可错怪人家(退翁储嗣)。

　　庐山西林古嶷志玄禅师

　　武进吴氏子。年十二出家。侍三峰藏。问某甲参得禅否。藏便打。每问便打。如是三年。一日大雪。藏晨起。呼令呈句。师通所见。藏命闭关参究。题其关颜。曰琢玉。以勉其有成。时师年十九也。迨藏示寂。师奉命侍灵岩储。因储主天宁。师留灵岩。中元日。悬祖像设供。师随众入。跨门忽然大悟。将从前碍膺。顿时冰释。即造天宁。呈所悟由。储为印可　上堂。喝一喝曰。此犹是为中下根说。若是上根利智的。出来别展风规。虽有全机。也索打退鼓。若是偎刀避箭。祇图全身远害。且放此话大行　顺治丁酉。师将示寂。上堂。举马祖一日不安。院主问。和尚尊候如何。祖曰。日面佛月面佛。师曰。大师到这时节。不忝为南岳入室真子。但可惜攒簇不得。犹是露头露尾。虽则光前绝后。争免使脚下儿孙。向虚空里。东觑西觑。若是西林。肯留个影子到你。今日设有问和尚尊候如何。但向他道。后五日看。卓拄杖下座。后五日。师果化去。塔于西林。铨部文德翼。为之铭(退翁储嗣)。

　　天台国清昙应杲禅师

　　毗陵孙氏子。上堂。囊无系蚁之丝。石梁桥下。玉贯珠连。厨乏聚蝇之糁。华顶峰前。肩摩毂击。住山家计。一句是一句。一步是一步。总由这条。截径路头去。有甚么回避处。忽若乾坤旋转大地黑漆。不许搀前。那容落后。直饶半千尊者。情智枯竭。大兄小弟。踏步到来。如何扪摸他头脑着。喝一喝曰。若是家里人。且与你说家里话。你辈。前廊前后架后底。又作么生商量。靠拄杖下座　上堂。若人生百岁。不会诸佛机。不如生一日。而得解了之。狗走抖擞口。猴愁搂搜头。星河月晕鱼生子。槲叶风微鹿养茸。击拂子曰。参　上堂。世尊有密语。迦叶不复藏。饶舌丰干老。无处着惭惶。诺惺惺着。便下座　上堂。火炉焰发。冰轮宅融。洽三千贯金革。祸及众生。赤骨行鲁。班空自施绳墨。藏身露影这淈[泳-永+盾]。古兮今兮谁甄别。岂不见。法昌当日太孤绝。惟有十八高人。凛凛寒威。相对示风骨。灰劫乎壁观之嵩山。[利-禾+焱]灭乎独尊之帝室。不藏蚊蚋兮。烈焰堪夸。吞却大虫兮。全凭螂蟟。好兄弟。以火与火休争逐。似焰续焰漫轻掷。相将共向无烟火。迸出乌龟自成鳖　上堂。鹦鹉能言。不离飞鸟。猩猩能言。不离走兽。天下老和尚。不离国清拄杖子。且道。国清拄杖子。有甚么长处。良久。乃引声曰。从教立在古屏畔。待取丹青入画图　上堂。偏圆半满。开口不在舌头上。色空明暗。抬眸还落印文中。灵山话月。曹溪指月。捏着蛇头。打失鳖鼻。南海波斯。人我未忘。摘得珊瑚。声声叫屈。虽然。车不用横推。要且理无曲断。祇如山南山北。逐队成群。李公醉倒阶前。自是张公吃酒。且道。具何三昧。得恁么泼狼泼赖。遂以拂子打圆相曰。若是覆盆之下。又争怪得　上堂。问出门是草。水牯牛足下无私。万里无云。铁汉子全身奉重。行脚生缘。在甚么处。师曰。龙蛇易辨。衲子难谩。曰。杖头风月。钵里乾坤。阿谁欠少。师曰。脚跟下切莫蹉过。僧顿足一下曰。谁人知此意。令我忆南泉。师曰。旁观者哂。乃曰。十方无壁落。眼睛在甚么处。四面赤无门。脚跟下太险生。菩萨子。佛法不在内。不在外。不在中间。且道。向甚么处去。蚯蚓蓦过东海。先行不到。虾蟇飞上洞庭。末后太过。即使灯笼沿壁上天台。一期拶破面门。依旧扶篱摸壁。总不与么。行到水穷处。坐看云起时。脚下草鞋。一唱三十文。切莫错会好(退翁储嗣)。

　　南翔万寿完鲁章禅师

　　上堂。僧问。金刚为须。白银为叶。语未竟。师便打。又僧问。回狂澜於既倒。杀活拄杖揭日月於中天。佛祖爪牙。语未竟。师又打。又僧问。德山棒打禾山鼓。云门足辊雪峰球。语未竟。师亦打。又僧问。适来诸上座。有甚么过。师和声便打。僧拟进语。师连棒打退。乃曰。钩章棘句。展演词锋。不惟埋没从上宗乘。亦乃笑破衲僧鼻孔。灵利汉。向未举以前。撩起便行。早是不唧[口*留]。何况三三两两。踏步前来。拟向山僧口里觅剩唾。于诸人分上。成得甚么边事。以拄杖卓一下曰。是法不可示。言辞相寂灭。复卓一下曰。以方便力故。为五比丘说。大众且道。说个甚么。复卓一下曰。今日大悲院里有斋　上堂。无为无事人。有口只堪吃饭。但莫强分疎。一生已成办。顾左右曰。大事既已成办。因甚脑后犹欠一槌。只因金锁牢拴。便堕深坑解脱。诸仁。从今日始。日日出身白汗。自然诸病消忘。赢得下载清风。更合随方潇洒。如鹅护雪。旧例徒增。似狱羁囚。陈条可革。其或未然。且听山僧施设　上堂。僧礼拜起拟问。师曰。住住。一夏与兄弟东语西语。见我两片皮。还在么。曰有句非宗旨。无言绝圣凡。师曰。因甚脚跟犹不点地。曰始随芳草去。又逐落花回。师曰。也祇是个草里汉。又僧出。师曰。一切处放教枯澹去。曰某甲一物不为。师曰。一切处光明灿烂去。曰争敢囊藏盖覆。师曰。何缘得到与么地。曰某甲罪过。师曰。昨夜三更月到窗。又僧出。师曰。要与汝商量。两错。他后不得道。向南方行脚时。早错了也。即今事作么生。曰行到水穷处。坐看云起时。师曰。汝可谓不空过这夏。僧礼拜。师曰。三十年后。逢人不得错举。又僧才出。便喝。师亦喝。僧又喝。师曰。不重子行履。祇贵子眼正。且道。非非想天。今日几人退位。曰我不从人天来。师曰。莫是当时一宿觉么。曰我不从云水去。师曰。毕竟作么生。曰消得龙王多少风。师打一棒曰。眼下无妨着个鼻。又僧出。师曰。直须向万里无寸草处去。僧上下顾视。复展两手曰。看看。师曰。何不早道。曰道得。也是腊月莲花。师顾左右曰。别甑炊香饭。供养这僧。又僧出。师不顾。曰灼然。师便喝。僧亦不顾。师曰。灼然僧亦喝。师曰。莫当得么。僧推倒禅床。师曰。险。乃喝一喝曰。虚空里轰个霹雳。打开一条活路。放汝诸人命。通汝诸人气。如今正好乘时。阔行大步。东西南北。无不是自己家乡。不可守定在这里也。拈拄杖。一时趂下(退翁储嗣)。

　　三峰清凉僧鉴青禅师

　　吴江朱氏子。根性猛利。儒释典籍。过目不忘。年十九。受具灵岩。同蓥方远打七。远即大悟。师发愤力参。未几。于台州天宁期中。彻明心地。退翁储。举为记室。旋命立僧秉拂。出世后。历主大剎。道风遐被。
