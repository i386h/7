<!-- { "loadSidebar": true } -->

　　五灯全书卷第五十三
　　五灯全书卷第五十四

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下十九世

　　净慈颖禅师法嗣
　　温州江心一山了万禅师

　　临川金氏子。貌瘠而弱。年十五。业文有声。然素志出家。弱冠。从金溪常乐院思仁祝发。俄有灵芝产户枢。及游方。谒偃溪闻。荆叟珏。简翁敬诸老。皆相吻合。东叟领南屏。命师掌记。偶经神祠。见纸灰旋起。脱然忘所证。亟以白叟。叟诘之。遂蒙印可。游天台。众请开法寒岩。瓣香嗣东叟。踰三年迁仙居紫箨。又十年迁疎山。当道议不合。即挝退。未几。江淮总统。会诸山。以开先迎师。师莅事。丛林鼎新。又十年。请住江心。少不适意。又輙弃去。寺众数百。恳留随至冯公岭。各涕泣而去。会庐山月涧明。遣舟迎师归东溪。明示寂。开先之众复以请。师力却之。众哀恳不以寺事累。师勉应之　上堂。静悄悄。闹浩浩。浑不涉阶梯。已踏向上道。万里无寸草。出门便是草。撞着卖柴翁。便是栽松老。瑠璃殿上月团团。珊瑚枝头日杲杲　上堂。逢尧舜则陈典谟。要立生涯。遇桀纣则用杀伐。尽扫窠臼。吾辈人。乾嚗嚗。硬纠纠。净裸裸。赤洒洒。何曾有许多事。可怪睦州老汉。见僧入门便道。现成公案。放汝三十棒。仔细看来。也是穷急计生　上堂。拈拄杖曰。此拄杖子。西天四七。东土二三。天下老和尚。拈弄不出。今日落在开先手里。无头无尾。能放能收。离相离名。能纵能夺。虽然如是。也只为中下之机。忽遇上上人来时如何。以拄杖画一画曰。放过一着　元仁宗皇庆壬子十一月二十六日遘疾。危坐不近医药。阅七日。命具浴更衣。书诀众语。泊然而逝。阇维。收五色舍利如菽。不可数计。目睛不烬。镕以烈焰益晶莹。齿牙顶骨。铮然有声。时改作豫章乌遮塔。江西行省丞相干赤。命以旧藏世尊舍利。奉于中。而遣使分师之目睛舍利。贮之银盒。陪葬焉。其余分葬东溪。

　　明州奉化岳林栯堂益禅师

　　温州人。开法婺之天宁。迁荐福。后主明之太平。复升彰圣。晚住岳林。上堂。古者道。我者里无法与人。只是据款结案。彰圣者里。亦无法与人。亦不据款约案。拈拄杖曰。如何是佛。赤脚踏莲花。如何是佛向上事。雕梁画栋。掷下拄杖。便归方丈　二月十五日上堂。击拂子一下曰。彰圣今日将三十年前。冷灰里爆出底乌豆。换老胡眼睛去也喝一喝曰。设有一法过於涅盘。我此一喝。不作一喝用　上堂。鲁祖面壁。麻谷闭门。二大老。虽与天宁相去数百年。今日不免各与二十拄杖。何故。譬如油蜡作灯烛。不以火点终不明　示众。诸上座。出息不保入息。二六时中。切莫将身心别处杂用。饶你掉臂。也是祖师西来意。脚尖头。也踢出一尊古佛来。不如无事好　上堂。举黄龙三关话。师曰。黄龙老汉头匾。所以说漳泉福建话逼真。谩得天下人过。谩漳泉福建人不过　上堂。手指左边曰。者是香炉。指右边曰。者是花瓶。能以一义。作无量义以无量义为一义。陈尊宿织蒲鞋。邓师伯打瓦鼓　上堂。步步是诸人证明处。须是自肯方可归家稳坐。若不然者。[虫*巢]蛣腹蟹。水母目虾　上堂。五千四十八卷。只作一句道却。遂起身曰。立地待诸人构取。便下座　临终偈曰。八十三年。什么巴鼻。柏树成佛。虚空落地。茶毗。舍利莹然。齿牙数珠不坏。

　　婺州双林云居自闲禅师

　　括苍叶氏子。乌巨行九世孙也。初参荆叟珏於灵隐。次谒东叟颖於净慈。掌记室。一日因撰佛成道疏曰。发见精於午夜。颖曰。何不道泯见精於午夜。师不觉股栗汗下。如发蒙蔀。彻见颖垂手为人处。后出世双林。迁智者。元仁宗皇庆壬子十月二十五日。与客语笑次。忽命侍僧取笔。书偈而逝。

　　育王观禅师法嗣
　　洪州仰山晦机元熙禅师

　　豫章唐氏子。师与兄元龄。俱习进士业。元龄既登第。师从西山明祝发。将游方。其母。具白金为装。师谓财足丧志。即善言辞之。闻物初观。阐化玉几。往依之。初与语惊异。留侍左右。后谒东叟颖於南屏。命掌记。至元间。总统杨琏真。加奉旨取育王舍利。躬诣师。求记述舍利始末。因招与俱。师曰。我有老母。兵后存亡不可知。遂辞归江西。元龄。先以临江通判。从文丞相起兵。死难。独母在堂。师奉之以孝闻。元成宗元贞丙申。出世百丈。居十有二载。至大初。应净慈请入院。日行中书省。行宣政院官属。悉迎请发扬宗旨。四方英衲。一时辐辏　上堂。云门道个普字。尽大地人不奈何。殊不知云门四棱蹋地。当时若与震威一喝。待他恶发。徐徐打个问讯道。莫怪触忤好。非但扶起此老。管取话行天下　上堂。举太原孚上座。闻角声悟道话。颂曰。琴生入沧海。太史游名山。从此杨州城外路。令严不许早开关　上堂。三界无法。何处求心。白云为盖。流水作琴。古今无间。谁是知音。击拂子曰。一曲两曲无人会。雨过夜塘秋水深　上堂。独坐大雄峰。寒灰拨不红。一星萤火出。孤鹤过辽东　结制上堂。以手作结布袋势曰。南山今日结却布袋口了也。汝等诸人。各各于其中。身心安居。平等性智。忽有个冲开碧落。撞倒须弥底。莫道结子不坚密。良久曰。漫天网子百千重　居七载。复迁径山。已而杖策归南屏山下。百丈大仰之徒。闻师退闲。争来迎请。师不获已。遂返仰山。居三年。将示寂。手书辞所与游者。复书偈诀众。掷笔而化。时元仁宗延佑己未闰八月十有七日也。世寿八十二。奉全身[疗-(日/小)+土]於金鸡石下。弟子在杭者。分爪发。塔於净慈西隐。

　　净慈闻禅师法嗣
　　杭州径山云峰妙高禅师

　　福之长溪人。世业儒。母阮。梦池上婴儿合爪。坐莲花心。手捧得之。觉而生。师因名梦池。神彩秀彻。嗜书力学。尤耽释典。固请学出世法。依云梦泽剃染。受具戒。首参痴绝。次见无准。准尤器爱。复之育王。见偃溪闻。命掌藏钥。一日闻举譬如牛过窗棂。头角四蹄都过了。因甚尾巴过不得。师划然有省。乃曰。鲸吞海水尽。露出珊瑚枝。闻许可之。会闻迁南屏。师与俱。后出世。住宜兴大芦。继迁江阴劝忠霅川何山。蒋山虚席。奉朝命居。历十有三载。众踰五千指。宋恭宗德佑乙亥。寺被兵。军士以刃拟师。师延颈曰。欲杀即杀。吾头非汝砺刃石。辞色了无怖畏。军士感化。弃刀而去。元世祖至元庚辰。迁径山寺。罹回禄。草创才什一。不数年。遂还旧观　示众。前念是凡。后念是圣。一刀两段。更莫迟疑。是以涅盘会上。广额屠儿。放下屠刀。便言我是千佛一数。然虽如是。若无举鼎拔山力。千里乌骓不易骑　示众。言前辨旨。句下明宗。东计山炽然说法。湛渎水专为流通。者里构得。未免递相钝置。若或尚存观听。扰扰匆匆。晨鸡暮钟　上堂。声色为无生之鸠毒。受想乃至人之坑阱。者般说话。阿谁不知。然粗餐易饱。细嚼难饥　上堂。世界未形。乾坤泰定。生佛未具。觌体全真。无端镜容大士。向鹰巢跃出。擘破面皮。早是遭人描邈那。更缺齿老胡。不依本分。遥望东震旦国。有大乘根器。迢迢十万里来。意在搀行夺市。直得凤楼鼓响。阿阁钟鸣。转喉触讳。插足无门。合国难追。重遭揭露。新蒋山。迫不得已。跨他船舷。入他界分。新官不理旧事。毕竟如何。拍禅床一下曰。戍楼静贮千峰月。塞草闲铺万里秋　上堂。五峰峭峙。到者须是其人。一镜当空。无物不蒙其照。祖师基业。依然犹在。衲僧活计。何曾变迁。着手不得处。正好提撕。措足无门时。方堪履践。直得山云淡泞。涧水潺湲。一曲无私。万邦乐业。正恁么时。功归何所。车书自古同文轨。四海如今共一家　戊子春。僧录杨辇真加。奉旨。集江南禅教诸德。朝觐论道。上问。禅以何为宗。师进前奏曰。禅也者。净智妙圆。体本空寂。非见闻觉知思虑分别所能到。宣问再三。师历举西天东土诸祖。以至德山临济棒喝因缘。又宣进榻前。与谮者反复论难。谮者辞屈。世祖大悦。赐食而退。师陛辞南归。示众。我本深藏岩窦。隐遁过时。不谓日照天临。难逃至化。又曰。衲被蒙头万事休。此时山僧都不会。径山复灾。师谓众曰。吾宿负此山债耳。复竭力营建。汇殿坡为池。他屋以次落成。癸巳六月十七日。书偈而逝。师生於宋宁宗嘉定己卯二月十七日。世寿七十五。僧腊五十九。塔于寺之西麓。

　　湖州何山铁镜至明禅师

　　福唐长溪王氏子。首谒尧叟蓂于嘉禾天宁。虽蒙策励。未有省发。复见偃溪闻于净慈。久之。始获印证。又谒清溪沅藏叟珍。元世祖至元辛巳。出世何山。移大梅。成宗大德庚子。复归何山　上堂。着意驰求。驴年见面。尽情放下。瞥尔现前。香严闻击竹声。彻见本来面目。即不问。且道。恁么热向甚么处回避。归堂吃茶去　上堂。原野秋阴。寒螀悉吟。枫林落叶。片片赤心。达磨顶门无骨。儿孙海底摸针。忽然摸着时如何。谁道龙王宫殿深　上堂。达磨不来东土。官路少人行。二祖不往西天。私酒多人吃。何山门前。一条大路。南来北往。知是几多。只是中间一块石头。未曾有人踏着。众中莫有踏着者么。掷下拄杖曰。看脚下　上堂。今朝八月二十五。记得洞山离查渡。落在云门网子中。有屈至今无处诉。竖起拂子曰。云门大师来。也合吃何山手中棒。且道。过在什么处。不合鼓弄人家男女　仁宗延佑乙卯十一月初五日。呼其徒嘱后事。索纸大书曰。绝罗笼。没回互。大海波澄。虚空独露。掷笔翛然而逝。寿八十六。

　　明州天童止泓鉴禅师

　　初住信州真如。移天童。上堂。诸佛不真实。说法度群生。菩萨有智慧。见性不分明。白云无心意。洒为世间雨。大地不含情。能长诸草木。古德与么提唱。於四谛法中。开凿人天。不妨善巧。若据衲僧分上。何啻白云万里　上堂。拈拄杖曰。一有多种。二无两般。枯桑知天风。海水知天寒。拄杖子闻与么道。不觉忻忻笑曰。出身犹可易。脱体道应难。掷下拄杖。下座　上堂。举大阳玄问梁山。如何是无相道场。山指大士帧子曰。者是吴处士画底。玄拟进语。山急索曰。者是有相底。那个是无相底。玄遂有省。便作礼。山曰。何不道取一句。玄曰。道即不辞。恐上纸笔。山笑曰。此语上碑去在。颂曰。真空无相绝名模。空底精兮画底粗。道即不辞难上纸。西天胡子没髭须。

　　双林朋禅师法嗣
　　杭州灵隐悦堂祖誾禅师

