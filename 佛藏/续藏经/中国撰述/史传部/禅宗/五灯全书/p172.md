<!-- { "loadSidebar": true } -->
　　开封酸枣于氏子。世业农。少依邑之建福德光为师。性椎鲁。然勤渠祖道。坚坐不卧。居数岁得度。南游抵庐山。至东林。每以己事请问朋辈曰。如何是禅。朋辈曰。能鸣者乃蝉也。以其貌陋。举止乖疎。皆戏侮之。师遂疑。至面壁深思。骨立者数月。一日行殿庭中。忽足颠而仆。了然开悟。作偈。俾行者书於壁曰。这一交。这一交。万两黄金也合消。头上笠。腰下包。清风明月杖头挑。即日离东林。众传至照觉。觉大喜曰。衲子参究若此。善不可加。令人迹其所往。竟无知者(大慧武库谓。证悟颙语非也)。

　　泉州开元真觉志添禅师

　　本州陈氏子。依东林。一日室中示吹布毛因缘。师当下开悟。呈颂曰。老师曾把布毛吹。举处分明第一机。欲识个中端的处。岭头日日白云飞。宋元佑初。游京师。徐国大王。遣使召入宫。小参。毗卢遮那实性。与汝等诸人本性无别。从旷劫来。转轮法界。於受生中。无本无末。无去无来。无性无相。无古无今。纤尘不立。毫发难存。然虽如是。据衲僧门下。天地悬殊。直饶三世诸佛。六代祖师。天下老和尚。神通过於鹙子。辩智胜於满慈。到这里也须结舌。良久曰。国令已传清宇宙。人人齐贺太平年。宣仁皇太后。赐师真觉禅师号。并赐磨衲袈裟。御笔题金环绦[金*匊]曰。赐真觉道者。当来同成佛果。诸宫。屡赐紫衣。四十余道回奏。徧赐诸方禅律。哲宗上仙。复於福宁殿升座。

　　内翰东坡居士苏轼

　　字子瞻。因宿东林。与照觉论无情话。有省。黎明献偈曰。溪声便是广长舌。山色岂非清净身。夜来八万四千偈。他日如何举似人。未几。抵荆南。闻玉泉皓机锋不可触。公拟抑之。即微服往见。泉问。尊官高姓。公曰。姓秤。乃秤天下长老底秤。泉喝曰。且道。这一喝重多少。公无对。於是尊礼之。后过金山。有写公照容者。公戏题曰。心似已灰之木。身如不系之舟。问汝平生功业。黄州惠州琼州。

　　宝峰文禅师法嗣
　　隆兴府兜率真寂从悦禅师

　　赣州熊氏子。初首众道吾。眼高无人。一日领数衲。谒云盖智。智与语。未数句尽知所蕴。乃笑曰。观首座。气质不凡。奈何出言吐气。如醉人耶。师面热汗下。智复与锥札之。师茫然。遂求入室。智曰。曾见法昌遇否。师曰。曾看他语录。自了可也。不愿见之。智曰。曾见洞山文否。师曰。关西子没头脑。拖一条布裙。作尿臭气。有甚长处。智曰。你但向尿臭气处参取。师依教即谒洞山。深领奥旨。复谒智。智曰。见关西子后。大事如何。师曰。若不得和尚指示。洎乎蹉过一生。遂礼谢　出世鹿苑。有清素者。久参慈明。寓居一室。未始与人交。师因食蜜渍荔枝。偶素过门。师呼曰。此老人乡果也。可同食之。素曰。自先师亡后。不得此食久矣。师曰。先师为谁。素曰。慈明也。某忝执侍一十三年。师乃疑骇曰。十三年堪忍执侍之役。非得其道而何。遂馈以余果。稍稍亲之。素问。师所见者何人。曰洞山文。素曰。文见何人。师曰。黄龙南。素曰。南匾头见先师。不久法道大振如此。师益疑骇。遂袖香诣素作礼。素起避之曰。吾以福薄。先师授记。不许为人师。益恭。素乃曰。怜子之诚。违先师之记。子平生所得。试语我。师具通所见。素曰。可以入佛。而不能入魔。师曰。何谓也。素曰。岂不见古人道。末后一句始到牢关。如是累月。素乃印可。仍戒之曰。文示子者。皆正知正见。然子离文太早。不能尽其妙。吾今为子点破。使子受用得大自在。他日切勿嗣吾也　僧问。提兵统将。须凭帝主虎符。领众匡徒。密佩祖师心印。如何是祖师心印。师曰。满口道不得。曰祇这个。别更有。师曰。莫将支遁鹤。唤作右军鹅　问如何是兜率境。师曰。一水[木*委]蓝色。千峰削玉青。曰如何是境中人。师曰。七凹八凸无人见。百手千头祇自知　上堂。耳目一何清。端居幽谷里。秋风入古松。秋月生寒水。衲僧於此更求真。两个猢狲垂四尾。喝一喝　上堂。兜率都无辨别。却唤乌龟作鳖。不能说妙谈真。祇解摇唇鼓舌。遂令天下衲僧。觑见眼中滴血。莫有翻瞋作喜。笑傲烟霞者么。良久曰。笛中一曲升平乐。算得生平未解愁　上堂。始见新春。又逢初夏。四时若箭。两曜如梭。不觉红颜翻成白首。直须努力。别着精神。耕取自己田园。莫犯他人苗稼。既然如是。牵犂拽杷。须是雪山白牛始得。且道。鼻孔在甚么处。良久曰。叱叱　上堂。常居物外度清时。牛上横将竹笛吹。一曲自幽山自绿。此情不与白云知。庆快。诸禅德。翻思范蠡谩泛沧波。因念陈抟空眠太华。何曾梦见。浪得高名。实未神游闲漂野迹。既然如此。具眼衲僧。莫道龙安非他是己好　上堂。无法亦无心。无心复何舍。要真尽属真。要假全归假。平地上行船。虚空里走马。九年面壁人。有目还如哑。参　上堂。夜夜抱佛眠。朝朝还共起。起坐镇相随。语默同居止。欲识佛去处。祇这语声是。诸禅德。大小傅大士。祇会抱桥柱澡洗。把缆放船。印板上打将来。模子里脱将去。岂知道。本色衲僧。塞除佛祖窟。打破元妙门。跳出断常坑。不依清净界。都无一物。独奋双拳。海上横行。建家立国。有一般汉。也要向百尺竿头。凝然端坐。洎乎翻身之际。舍命不得。岂不见。云门大师道。知是般事。拈放一边。直须摆动精神。着些筋骨。向混沌未剖已前荐得。犹是钝汉那堪。更於他人舌头上。咂啖滋味。终无了日。诸禅客。要会么。剔起眉毛有甚难。分明不见一毫端。风吹碧落浮云尽。月上青山玉一团。喝一喝。下座　一日。漕使无尽张公商英。按部过分宁。请五院长老。就云岩说法。师最后登座。横拄杖曰。适来诸善知识。横拈竖放。直立斜抛。换步移身。藏头露角。既於学士面前。各纳败阙。未免吃兜率手中痛棒。到这里。不由甘与不甘。何故。见事不平争忍得。衲僧正令目当行。卓拄杖下座　室中设三语。以验学者。一曰。拨草瞻风。祇图见性。即今上人性在甚么处。二曰。识得自性。方脱生死。眼光落地时。作么生脱。三曰。脱得生死。便知去处。四大分离。向甚么处去　宋哲宗元佑辛未冬。忽一日浴讫。集众说偈曰。四十有八。圣凡尽杀。不是英雄。龙安路滑。奄然而化。其徒遵师遗诫。欲火葬捐骨江中。无尽。遣使持祭。且曰。老师於祖宗门下。有大道力。不可使来者无所起敬。俾塔於龙安之乳峰。谥真寂禅师。

　　东京法云佛照杲禅师

　　自妙年游方。谒圆通玑。入室次。玑举僧问投子。大死底人却活时如何。子曰。不许夜行。投明须到。意作么生。师曰。恩大难酬。玑大喜。遂命首众。至晚为众秉拂。机迟而讷。众笑之。师有赧色。次日於僧堂点茶。因触茶瓢坠地。见瓢跳。乃得应机三昧。后依真净。因读西天七祖婆须密偈曰。心同虚空界。示等虚空法。证得虚空时。无是无非法。豁然大悟。每谓人曰。我於绍圣三年十一月二十一曰。悟得方寸禅。出住归宗。诏居净因　僧问。达磨西来。传个甚么。师曰。周秦汉魏　问昔日僧问云门。如何是透法身句。门曰。北斗里藏身。意旨如何。师曰。赤心片片。曰若是学人即不然。师曰。汝又作么生。曰昨夜抬头看北斗。依稀却似点糖糕。师曰。但念水草。余无所知　上堂。西来祖意。教外别传。非大根器。不能证入。其证入者。不被文字语言所转。声色是非所迷。亦无云门临济之殊。赵州德山之异。所以唱道。须明有语中无语。无语中有语。若向这里荐得。可谓终日着衣。未尝挂一缕丝。终日吃饭。未尝齩一粒米。直是呵佛骂祖。有甚么过。虽然如是。欲得不招无间业。莫谤如来正法轮。喝一喝。下座　上堂。拈拄杖曰。归宗会斩蛇。禾山解打鼓。万象与森罗。皆从这里去。掷下拄杖曰。归堂吃茶　师以力参深到。语不入时。每示众。常举。老僧熙宁八年。文帐在凤翔府供申。当年崩了。华山四十里。压倒八十村人家。汝辈后生。茄子瓠子。几时知得。或问曰。宝华王座上。因甚么一向世谛。师曰。痴人佛性岂有二种耶。

　　隆兴府泐潭湛堂文准禅师

