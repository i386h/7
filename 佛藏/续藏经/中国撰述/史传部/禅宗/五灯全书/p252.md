<!-- { "loadSidebar": true } -->
　　温之瑞安陈氏子。母奉智者大师像甚谨。一夕。梦僧项有圆光。遡江流而上曰。我当为汝子。寤而有娠。师生而美质宿成。翛然有尘外志。年七岁。从仲父沙门慧光于崇兴。及长受具。徧历义海。忽弃去。入闽。参天宝铁关枢。求依住。枢叱曰。丈夫汉。不于大丛林相颉颃。乃思局此耶。抽身便入。师下旦过悲泣。枢闻乃命参堂。师由是壁立万仞。昼夜不辨。踰月。因如厕。睹园中匏瓜触发。顿觉大地平沈。见枢求证。枢曰。此才入门耳。向上一着。则千里万里。又踰半载。一日忽厉声告枢曰。南泉败阙。今已见矣。枢曰。不是心不是佛不是物。是甚么。师曰。地上砖铺。屋上瓦覆。枢曰。南泉即今在甚么处。师曰。鹞子过新罗。枢曰错。师亦曰错。枢曰错错。师礼拜而退。俾典藏钥。寻命分座说法。枢趋寂。师继领院事。未几弃去。抵百丈。上迦叶峰。渡江入淮。礼诸祖塔。由建业回浙。旋返永嘉报恩。迁主江心。复开归原于平阳。朝廷赐院额。及金襕袈裟。号佛性圆辨禅师。平章燕只不花。镇闽。请住东禅雪峰。明高帝洪武初。诏征有道高僧十人。於锺山建会。师应诏命。升座说法。上幸临。慰劳备至。南还升主净慈。六年复召入京。俄示微疾。沐浴说偈坐逝。

　　缙云真禅师法嗣
　　太原五台山灵鹫碧峰宝金禅师

　　乾州永寿石氏子。为邑名胄。父母崇善。有桑门授以观音像。未几生师。诞时。白光盈室。父母异之。甫六岁。即命出家。剃染后。徧历讲肆。忽叹曰。三藏之学。皆标月指耳。遂更衣。谒如海真於缙云。昼夜精勤。偶携筐撷蔬。忽凝坐不动。历三时方寤。真曰。入定耶。师曰然。真曰。何所见。师曰。有所悟。真曰。悟处如何。师举筐示之。真曰不是。师置筐于地。拱手而立。真又曰不是。师便喝。真拦胸擒住曰。道道。师捏拳便筑。真曰。未在。此尘劳暂息耳。必使心路绝祖关透。然后大法可明。师由是。胁不沾席者三年。一日闻伐木声。汗下如雨。乃曰。古人道。大悟一十八遍。小悟无数。岂欺我哉。未生前事。今日方知。亟见真求证。真不诺。师掀倒禅床而出。翌日复见真。真画三十圆相。师一一具答。真大笑曰。参学悟者。世岂无之。能明大机用。宁复几人。遂授记莂。命往朔方。道当大行。先是师尝於定中。见一山秀丽。重楼杰阁。金碧绚烂。诸菩萨行道其中。有招师者曰。此秘魔岩也。尔修道其中。何遽忘之。后师游台山。道逢蓬首女子。身被五彩弊衣。赤足徐行。一黑獒随后。师问何之。答曰入山。师曰。入山何为。答曰。一切不为。言讫而没。叩同行者皆不见。或谓文殊化身云。师因就山建灵鹫庵。以待方来。僧俗闻风。千里趋赴。常至万指　元至正戊子冬。召入内廷。值大雪。夜有红光。自师室中。直透霄汉。上惊叹。赐金襕伽黎。明年祷雨輙应。敕赐寂照圆明大禅师号。诏住海印寺　明洪武初。高帝诏师至京。住天界。问法称旨。辛亥设普济会于锺山。命师莅其事。赐伊蒲馔。上亲幸临。御翰赐诗。宠赉优渥　壬子六月。沐浴更衣。集众言别。弟子请偈。师曰。三藏十二部。尚为故纸。吾言何为。端坐遂瞑目。世寿六十五。僧腊五十。茶毗舍利成五色。齿舌皆不坏。

　　荐严义禅师法嗣
　　杭州净慈祖方道禅师

　　四明鄞县陆氏子。年十四。礼昆山荐严悦堂颜得度。秉戒於鄞之五台。还侍物先羲於荐严。有所造诣。明洪武丙辰。侍佛心住灵谷。天戒昙。延居记室。穆庵康。恕中愠。木庵聪。咸作忘年交。后出世台之光孝。迁紫箨。及麻峪景山。明之补陀。越之能仁。末主净慈。壬申净慈厄荧惑。师为一新。蜀王赐衲衣钵盂。永乐丙戌。朝廷征师。为释教总裁。嗣还筑室湖滨。曰藕花居。丁亥以事赴召至京。上令住五台佑国寺。未几升陛。忽语左右曰。吾世缘殆尽。后三日。沐浴更衣。跏趺而化。当己丑七月三日也。归葬藕花居之阴。世寿六十四。僧腊五十。有拙逸语录。行世。

　　慈化琼禅师法嗣
　　汝州香严无闻思聪禅师

　　鲁山人。初参独峰。令看不是心不是佛不是物话。同云峰月山等六人。立盟互相究竟。次见淮西无能教。教示无字话令参。一日晤同参敬上座。敬问。你六七年来。有甚见处。师曰。每日只是目前无一物。敬曰。你这一络索。从甚处来。师罔然。乃问。毕竟明此大事。应作么生。敬曰。不见道。要知端的意。北斗面南看。说了便去。师被一拶。直得不知行坐者七日。偶到净头寮。疑情不解。食顷乃觉胸次轻清。目前人物一切不见。直得通身汗流。遂见敬。敬举扇曰。速道速道。师遽曰。举起分明也妙哉。清风匝匝透人怀。个中消息无多子。直得通身欢喜来。自此下语作颂。都无滞碍。及至日用中。又不得洒落。乃入香严山过夏。复谒无方普。普问。万法归一。一归何处。师曰。鼻竖眼横。普曰。者是学得底。师曰。鸡寒上树。鸭寒下水。普曰。不问者个。如何是你父母未生前面目。师竖起拳曰看。普曰。好与三十拄杖。师拂袖便出。适值铁山从高丽回至石霜。师往见。山问。仙府何处。师曰。汝州。山曰。风穴面目如何。师将二十年工夫。通说一遍。山把定咽喉问。如何是无字。师曰。近从潭州来。不得湖北信。山曰。未在更道。师曰。和尚几时离高丽。山曰。未在更道。师便喝。拂袖便出。山曰。者兄弟都好。只一件大病。道我发明了。师闻而感激。复入光州山中。十七年方得颕脱　示众。法无定相。遇缘即宗。秉金刚剑。吞棘栗蓬。截断衲僧舌头。坐却毗卢顶[宁*页]。拈一茎草。作丈六金身。将丈六金身。作一茎草。直教寸丝不挂。月冷秋空。寒灰发焰。到这里。唤作佛法。入地狱如箭射。不唤作佛法。入地狱如箭射。诸仁者。毕竟作么生会。不见船子道。藏身处没踪迹。没踪迹处莫藏身。虽然。恁么正眼观来。尽是闲家具。衲僧分上。料掉没交涉。

　　常州宜兴玉峰寂照无极导禅师

　　吴兴赵氏子。生时。白光盈室者三夕。值元兵下江南。母计氏。为游兵俘去。师长以求母。持大士名至切。徧寻十余年。得之河间。於是偕礼普陀。从铁山琼落发。次谒及庵信於道场。无隐元於净慈。因泛湖闻渔歌。脱然有省。呈元。元曰。此间无你栖泊处。师拂衣去。寻筑庵弁山之阳。母终葬毕。一夕空中有白衣人语曰。缘在宜兴。於是。得玉峰山。建寂照禅院。邑人翕然宗之。元文宗至顺壬申正月六日。无疾趺坐而逝。世寿六十五。僧腊三十。阇维舍利无数。分塔於寂照中隐二处。中隐在邑之东北。亦师所创也。

　　南岳下二十三世
　　祖芳联禅师法嗣
　　杭州普明立中成禅师

　　钱塘孙氏子。年十三。投慈光若山出家。首谒祖芳联。室中举腊月火烧山话。师呈颂曰。白云迷却旧行踪。腊月烧山火正红。忽地慈风来扇发。冷冰冰处暖烘烘。联器之。后于北郭建普明。以接方来。明英宗正统辛酉六月十三日上堂。今年八十一。老病随缘且遣日。今年记着后年事。后年记着今朝日。至癸酉。如期坐化。寿八十三。茶毗舍利无算。建塔于普明。

　　杭州净慈照庵宗静禅师

　　号恬轩叟。郡之高氏子。自幼剃落本山。适祖芳联。领院事。师依之。久乃得旨。旋典藏钥。明成祖永乐辛卯。应选出主护国。寻迁雪窦。英宗正统乙丑。僧录以净慈虚席。举师补之。丁卯。朝廷颁赐大藏。师诣阙谢恩。止於弥陀寺。示微疾。谓左右曰。吾缘止矣。沐浴更衣。危坐而寂。世寿七十六。僧腊六十。塔於藕花之祖丘。有三会语录。行世。

　　乌石愚禅师法嗣
　　温州瑞安护龙太初启原禅师

　　日本国源氏子。父官方宰。九岁送入建长寺出家。十八请旨南询。历三年抵福州。时元至正之丙午二月。进京朝贡。引师见上。上喜。勅见季潭泐。指令徧参。后谒乌石杰峰愚。一日。愚上堂曰。雪覆千山。因甚么孤峰不白。师出众曰。雷声隐隐雨点全无。愚曰。草庵上盖瑠璃瓦。石室中藏玛瑙瓶。师曰。大虫骑却南山虎。愚曰。虎生七子。阿那个无尾巴。师曰。第七个。愚曰。且放汝三十棒。由是许师入室　后辞出山。结茅庐阜。复移石龙。出世广度。迁罗阳三峰。再迁护龙。尝垂三关语。一曰。舜若多神。因甚么向平地上。拖泥带水。二曰。金翅鸟王。劈海取龙吞。因甚么被泥鳅吞却。三曰。三世诸佛说不得。因甚么狸奴白牯念摩诃。明成祖永乐丁亥三月朔。集众说偈曰。生也铁面皮。死也铁面皮。一击百杂碎。曰日绕须弥。掷笔坐逝。塔於南院。

　　金陵灵谷非幻无涯道永禅师

　　衢之西安吴氏子。父梦明果至门诞之。投乌石杰峰愚出家。愚问。何处来。师应声曰。虚空无向背。愚指钟示师。师信口成颂曰。百炼炉中滚出来。虚空元不惹尘埃。如今挂在人头上。触着洪音徧九垓。时年始十二。愚大奇之。旋为祝发。居下版。服勤积久。疑滞尽释得无碍辩。愚为印可。明成祖永乐间。擢为僧录右阐教。敕住灵谷。会朝廷建大斋会。礼官董事甚严。师若不经意者。左右怪问之。师曰。自家有一大事甚紧。无暇他及。沐浴更衣。趺坐书偈曰。生死悠悠绝世缘。蒙恩永乐太平年。者回撒手归空去。雪霁云消月正圆。投笔而逝。上闻。遣中官致祭。茶毗舍利徧布如雨。门人建塔于本寺之西坞。

　　南岳下二十五世
　　牧庵谦禅师法嗣
　　江西袁州慈化普庵禅师

　　受牧庵记莂。应机说法。殆若严阳华林辈。得法自在。超放绝伦。乃世往往以神通僧目之。不知师乃古圣乘愿而起。现人间世。绍隆佛种。摄化群品。实如来使也。近之继灯而作者。亦以师为神僧。删而不收。今查核补入。并附绿萝钝叟际礼塔偈。曰师乘悲愿力。起作世灯幢。神运因机感。灵通为法彰。钟声缘禁寂。柏老落寒香。窣堵飘花雨。应知摄受长。

　　五灯全书卷第五十七
　　五灯全书卷第五十八

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗

　　南岳下二十三世
　　天目本禅师法嗣
　　婺州乌伤伏龙无明千岩元长禅师

