<!-- { "loadSidebar": true } -->
　　上堂。举云门示众曰。佛法大有。只是舌头短。复曰长也。师曰。云门大师。将个舌头压人。较短量长。不顾傍观者哂。际上座。近离金陵。身虽劳顿。舌头也不出口。佛法也不压人。只有一偈举似。祖翁旧业苦相招。八百途程岂惮劳。丰俭随常消岁月。何妨白水度终朝　诞日上堂。三月九。四月八。跳出母胎。着甚来由。纵现千只手。指天指地。犇南走北。特地一场愁。将灵峰剑。当作破木杓。向陆地捞鱼。中央捉兔。用力者多。见功者寡。何须与无手人撕打。无舌人撕骂。不如青松为盖。白木枕头。卧烟霞。啸林丘。说甚么提策祖鞭。管甚么光前裕后。既到知非时候。岂肯与人争八较九。喝一喝下座　腊八小参。瞿昙老子。厌喧求静。向深山里。拾得颗明珠。与国中斗富。大惊小怪。道个一切众生。皆有智慧德相。以妄想执着。故不能证。恁么说话。也是平地波澜。大众且道。是瞿昙执着。众生执着。检点得出。参学事毕。如检点不出。一坑埋却。毕竟过在甚么处。良久曰。若论午夜一天星。那个良宵不出现(响谷彻嗣)。

　　金陵万松无退勇禅师

　　僧问。如何是诸佛师。师曰。万松住老僧。而今恰四载。曰不用指东划西。便请直指。师曰。罕逢穿耳客。多见刻舟人。僧礼拜。僧谓侍僧曰。汝会者僧意么。侍拟议。师曰。停囚长智。便打(响谷彻嗣)。

　　冀州盘山了宗见禅师

　　上堂。佛是世间了事汉。众生是世间未了事汉。欲得万法总归一。佛与众生无二样。识得自性本如如。亦无一法与人。看看不看。凡夫外道执邪见。丹霞烧木佛。翠微供罗汉。古人虽然作用不同。大家也须具只眼　解制上堂。有放有收。有结有解。佛祖家风。古今旧例。千山活计。足下芒鞋。踏翻秤锤。元来是铁。琼苑花开万劫春。长江水洗千秋月　上堂。朔风飒飒寒风疾。冻得毒蛇成鳖鼻。直教猛虎吞大虫。参禅衲子齐着力。世尊拈花。达磨面壁。迦叶起舞。六祖舂碓。法轮常转度群迷。唯凭这个真消息。举拄杖曰。还会么。今日严寒。归堂少立　问。如何是学人本来面目。师曰。哑子忍痛。云一口气不来。落在什么处。师云。水不离波　问。清净本然。云何忽生山河大地。师曰。你妄想作甚么　李教授问。做工夫从什么处下手。师曰。从问处下手。曰落在什么处。师曰。鸢飞戾天。鱼跃於渊　刘秀才问。如何是本来面目。师云。喜怒哀乐。曰这个便是么。师曰。逢人莫错举(大博乾嗣)。

　　冀州古中盘德心常禅师

　　上堂。旷劫来事。只在目今。目今荐得。不用别寻。若是西天问佛。东土觅祖。大似牙上安牙。土上添土。你若信得及。归家稳坐。若信不及。更为重宣。现成公案不须疑。只在离言当下亲。若向他山觅佛祖。可怜辜负本来人　上堂。性体如如廓太虚。沉沉寂寂更无余。寒来暑往仍如是。妙用何曾在梵书　上堂。至道无难。何隘何宽。一落拣择。便有多端。且作么生是不拣择的事。聻。男是男兮女是女。水是水兮山是山。遂喝一喝曰。错　问。如何是夺人不夺境。师曰。白云尽处是青山。曰如何是夺境不夺人。师曰。大家在这里。曰如何是人境俱夺。师曰。权实不立。曰如何是人境俱不夺。师曰。照用并行(大博乾嗣)。

　　长乐石仙方谷蕙禅师

　　示众。一个无字公案。若向这里透不得。山僧尽力下个注脚。遂鸣指一下。众无语。复鸣指曰。记取　小参。以拂子打圆相。会么。呵呵大笑曰。三千里外绝誵讹(午明旭嗣)。

　　烟山碧云山愚志禅师

　　小参。三根椽下。七尺单前。蒲团似石。脊骨如弦。壁立万仞。岂容攀缘。猛着精彩。险若丝悬。命根忽断。独步大千。顾众曰。如何是独步大千的事。竖起竹篦曰。参　中夏上堂。火云焰彻天。氷雪冻压地。人生三界中。无计避寒暑。拈拄杖卓一下曰。观音妙智力。能救世间苦。敢问。是甚么苦。生苦老苦病苦死苦。五阴炽盛苦求不得苦。冤增会苦。爱别离种种诸苦。众生没在其中。欢喜游戏。不觉不知。虽遭大苦。不以为患。劳他菩萨。悲心如海。愿力如山。从劫至劫。随诸众生。头出头没。处处说法。方便权巧。接引救度。至今度不能尽。山僧只为忧人之忧。乐人之乐。毕竟如何相助。顾左右曰。良医之门足病夫。炉鞴之所多钝铁。圣人不出世。祖师不西来。天下本无事。何用强安排　颂临济三顿棒曰。倒岳倾湫劈面来。岂容拟议着安排。若非出格英灵汉。几被他家棒下埋　颂赵州栢树子曰。脱尽枝柯忘岁月。偏饶硕果待高人。一时借得东风便。放出乾坤太古春(曦昆玉嗣)。

　　善庆天庵达禅师

　　上堂。尘说剎说。炽然说无间歇。三世诸佛恁么说。历代祖师恁么说。山僧恁么说。诸人恁么说。且道无位真人作么生说。千古万古黑漫漫。填沟塞壑无人会　上堂。久参未免踌躇。后学那知端的。七穿八穴。百匝千重。不必棒喝交驰。何须杀活纵横。百亿山河全正令。漫言何处不风流　上堂。见机而作。已落第三头。全机独露。恁么来者。早是不着便。勾贼破家。不妨令人疑着。若不放过。合作么生　上堂。天高地厚。火燥水湿。捡点将来。总在者里。眉横眼上人人有。十个五双难委悉　上堂。犁耙肩上历多年。耕遍山田与水田。累得生平心力倦。令人常忆老南泉。大众看。山僧即今在什么处。起身大吼一声。下座(璞中源嗣)。

　　随州智门电锋例禅师

　　结制上堂。重云冻日。鸟逸寒枝。历历明明。正令全举。认影迷头。未敢相许。正恁么时。久参上士。用舍逢缘。后学初机。触途成滞。蓦竖拄杖。召众曰。见么。大鹏展翅冲霄汉。小鸟翱翔噪晚枝。卓拄杖下座　除夕上堂。以拂子作○相曰。云门饼赵州茶。信手拈来出当家。露地白牛何必煮。相看随分纳些些。置拂曰。若是俊流。也须吐却。何故。饭自吃衣自着。设遇今宵索饭钱。一喝当阳好合杀。连喝两喝　颂女子出定曰。玉振金声集大成。始终条理播家声。若将律吕分高下。便见笙簧动地鸣　颂国师三唤侍者曰。呢喃燕子语梁间。底事来惊梦里闲。撩倒家童睡始觉。听来依旧隔重山　颂百丈野狐曰。春花秋月是年常。几见纷纷话短长。争似阶前石狮子。由他满口扬严霜(晦岩熹嗣)。

　　人华法庵主

　　颂明星悟道曰。祇为贪他一粒粟。却来悞了半年粮。分明千古无人识。夜夜山头空断肠(继总彻嗣)。

　　毗陵严长居士蒋鑨

　　字玉渊。学道读书。俱登堂奥。阐扬二教微旨。着作等身。足迹徧天下。尝曰。会当骑白鹿云中俯视苍苍九点耳。因号驭鹿翁。乃与粤东报资旷圆果。水乳契合。罗而印焉。授法名元稔　颂荆州天王寺　(寺。本南岳正派。创於唐。毁於宋。顺治间。水鉴大师。寻觅旧址重建。详载荆州府志)曰。赤骨翻身理旧坛。临江一阜障狂澜。劫灰尽净疑无际。预谶源流孰敢干。遂复堂皇开梵宇。不辞艰巨露毫端。从兹南岳光明透。历历传灯好谛观　颂天王寺古铁曰。块然一物卧荒烟。呵护灵根几岁年。藉得当机迎棒喝。铮铮位置法堂前　题晦山显中兴荆州天王寺碑阴曰。重开梵剎运神工。特立穹碑奠渚宫。总为师承留面目。(天王本南岳。天皇本青原)划然两派不相蒙(旷圆果嗣)。

　　江宁李远可居士

　　法名超鉴。住聚宝门内。从幼信向此事。徧参诸方。末入祇陀林介石登之室。登举无字话。究竟果觉疑情固塞。不敢妄自穿凿。进堂力参。至七日。闻钟声悟入。趋方丈质证。登曰。你大惊小怪作么。士曰。和尚莫瞒某甲。登曰。瞒你个甚么。士竖起拳头。登曰。除去拳头。你又作么生。士振威一喝。登首肯。而记莂焉　一日过栖霞。谒竺庵成。值成垂问曰。山僧有一虾蟇。大众见么。士曰。鹞子过新罗。成曰。文殊普贤。起佛见法见。被世尊贬向二铁围山。你作么生会。士掀倒禅床。一喝便出。成随赠一偈曰。虚空扑碎死泥团。既得翻身仔细看。触处生涯随分足。倚天长剑逼人寒　谒天目玉林琇。琇问。临济吃黄檗三顿棒。意旨如何。士曰。宝剑赠与烈士。红粉卖与佳人。琇曰。如是如是(介石登嗣)。

　　青塔润空圆禅师

　　结制上堂。结却布袋口。乾坤皆失色。拈拄杖。卓一下曰。不出这个时节。放出露地牛。头角天然别。复卓一下曰。也不出这个时节。一吸从教沧海乾。等闲觌露珊瑚月。看即有分。抛出当年粟棘蓬。十地三乘皆胆怯。何处下手。连喝两喝曰。捉败无位真人。且道是何言说。曳拄杖下座　除夕小参。爆竹城南度晚烟。千门万户送穷年。惟余僧院清如许。灯影寒梅分外妍。儿童争鼓舞。野老夜烧钱。明朝淡写春牛赋。挂向燕山作画传　颂世尊初生曰。独步堂前信口夸。许多春色鸟啼花。纵然唤得春光转。也落渠侬第二家　颂夜睹明星曰。一觉醒来刚夜半。朔风正是紧寒时。明星眼底重添翳。这段凄凉说与谁　颂女子出定曰。树头树底觅残红。一片西飞一片东。自是桃花贪结子。错教人恨五更风　颂南泉斩猫曰。汨罗江上吊湘君。无舌波斯读梵文。三奠酒倾凭化炼。冥衣散作楚山云(大憬敏嗣)。

　　潞河仰田居士

　　戎超通。幼不茹荤。凡见僧必敬礼。至中年。喜与禅门衲子。谈出世事。一日闻僧道。生不知来处。死不知去处。乃克苦参究。后徧谒诸家宗匠。惟以此事叩问。至康熙初年。造谒中盘乾。值乾上堂。曰心如木石。何须弩力。参禅意若冷灰。不用穷源觅旨。至此疑情顿发。复问。有无两道俱不问。心空及第事如何。乾曰。一个闲人天地间。士曰。忘家者。就路而知归。迷祖者。转身而见父。乾曰。从门入者。不是家珍。又问。历代祖师。都在甚处。乾曰。山南岭北。士曰。为甚不出世。乾曰。筑着磕着。士遂有省。乾以从上公案征之。士一一答对符合。乾一日唤士入室。嘱以偈曰。铁馒头破便忘机。佛祖根源付嘱伊。侍我年深无别说。传方施药贵临时。至康熙己巳。年寿七十岁。春二月初二日。是日陪客。应事如常。忽揖客起坐曰。不及相陪乃入室。沐浴更衣。跏趺而坐。索笔书偈曰。七十年来牧此牛。东山西岭任悠游。而今识得归真处。月印千江万古秋。掷笔而逝(大博乾嗣)。

　　永福永庆源禅师

