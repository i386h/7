<!-- { "loadSidebar": true } -->
　　上堂。祖师心印。状似铁牛之机。针挑不出。匙挑不上。过在阿谁绿虽千种草。香祇一株兰　上堂。不方不圆。不上不下。驴鸣狗吠。十方无价。拍禅床下座。

　　虔州廉泉院昙秀禅师

　　僧问。满口道不得时如何。师曰。话堕也　问不与万法为侣时如何。师曰。自家肚皮自家画　问如何是学人转身处。师曰。扫地浇花。曰如何是学人亲切处。师曰。高枕枕头。曰总不恁么时如何。师曰。莺啼岭上。花发岩前　问如何是衲僧口。师曰。杀人不用刀。

　　南岳高台寺宣明佛印禅师

　　僧问。正法眼藏。涅盘妙心。便请拈出。师直上觑。僧曰。恁么则人天有赖。师曰。金屑虽贵。

　　蕲州三角山慧泽禅师

　　僧问。师登宝座。大众侧聆。师卓拄杖一下。僧曰。答即便答。又卓个甚么。师曰。百杂碎。

　　南岳法轮文昱禅师

　　上堂。以拄杖卓一卓。喝一喝曰。雪上加霜。眼中添屑。若也不会。北郁单越。

　　信州灵鹫慧觉禅师

　　上堂。大众。百千三昧。无量妙义。尽在诸人脚跟下。各请自家回互取。会么。回互不回互。认取归家路。智慧为桥梁。柔和作依怙。居安则虑危。在乐须知苦。君不见庞居士。黄金抛却如粪土。父子团圞头。共说无生语。无生语仍记取。九夏雪花飞。三冬汗如雨。

　　黄檗积翠永庵主

　　示众。山僧住庵来。无禅可说。无法可传。亦无差珍异宝。祇收得续火柴头一个。留与后人。令他烟焰不绝。火光长明。遂掷下拂子。时有僧。就地拈起。吹一吹。师便喝曰。谁知续火柴头。从这汉边。烟消火灭去。乃拂袖归庵。僧吐舌而去　师问僧审奇。汝久不见。何所为。奇曰。见伟藏主。有个安乐处。师曰。试举似我看。奇因叙其所得。师曰。汝是伟未是。奇莫测。归以语。伟大笑曰。汝非永不非。奇走积翠。质之慧南。南亦大笑。师乃作偈曰。明暗相参杀活机。大人境界普贤知。同条生不同条死。笑倒庵中老古锥。

　　庐山归宗志芝庵主

　　临江人。壮为苾刍。依黄龙於归宗。遂领深旨。有偈曰。未到应须到。到了令人笑。眉毛本无用。无渠底波俏。未几龙引退。芝陆沈于众。一日普请罢。书偈曰。茶芽蔍蔌初离焙。笋角狼忙又吐泥。山舍一年春事办。得闲谁管板头低。由是衲子亲之。师不怿。结茆绝顶。作偈曰。千峰顶上一间屋。老僧半间云半间。昨夜云随风雨去。到头不及老僧闲。

　　隆兴百丈元肃禅师

　　上堂。僧问。祖意西来。愿垂开示。师曰。泥牛吞巨浪。曰中下之机如何体究。师曰。木马践红尘。曰恁么则法轮再转。祖道重光。师曰。土上加泥。乃曰。文殊在诸人眼睫上放光。普贤在诸人脚跟下走过。且道。观音大士。在什么处行履。夜闻风水响。日听岭猿啼　示众。春去秋来始复冬。花开花落几时穷。唯余林下探元者。了得无常性自通　示众。动则应用无穷。静则虚明寥廓。动静无二。物我如如。诸人在这里。阿谁无分。虽然如是。苦瓠连根苦。甜瓜彻蒂甜。

　　长沙石霜琳禅师

　　行脚时。与夹山龄。同依佛日才。自负罢参。因同游黄檗。闻檗小参。不喻其旨。师遂求入室。龄大怒。痛驱而去。师独留。未几。得悟黄龙宗旨。机锋颕脱。名振丛林。与文关西英邵武齐名。开法石霜　示众。霜花一境。极目萧然。枯木堂前。风行艹偃。渌水滔滔无尽。白云合而还开。往来禅客。饱足观光。林下相逢。呵呵大笑。且道。笑个什么。良久曰。烟村三四月。别是一家春　上堂。或谭元。或说妙。德山临济拍手笑。更言无说是菩提。多年梁上生芝艹　僧问。法王出世。请施号令。师曰。一二三四五。曰恁么则法令齐行也。师曰。潇湘船子　问石霜枯木重生时如何。师曰。海底金龟走。天边玉兔明。曰恁么则觉花开有地。果熟自然香。师曰。须弥顶上面南行　师说法。类真净。然於真净不相识。而心敬之。在石霜时。真净住洞山。师以偈送僧。有憧憧四海求禅者。不到新丰也是痴之句。盖见之也。宋神宗元丰甲子三月八日。净发沐浴。至晚小参。遗偈辞世。夜半端然示寂。阇维得舍利。葬於本山。

　　隆兴上蓝顺禅师

　　西蜀人。有远识。为人勤渠纯至。丛林后进。皆敬爱之。初出蜀。与圜通讷偕行。已而又与大觉琏游。甚久。又善东坡。故黄门。后赞其像曰。与讷偕行。与琏偕处。得法於南为长子。然缘薄。所居皆远方小剎。又住景福香城双峰。学者过其门莫肯留。师亦超然自得。寿八十余。坐脱香城山。平生与潘延之善。将终使邀叙别。延之至。而师已化矣。其示众。多为偈。皆德言也。偈曰。夏日人人把扇摇。冬来以炭满炉烧。若能如此全知晓。尘劫无明当下消　赵州勘婆子颂曰。赵州问路婆子。答云直恁么去。皆言勘破老婆。婆子无你雪处　黄龙三关颂曰。长江雪散水滔滔。忽尔狂风浪便高。不识渔家元妙意。偏於浪里觇风涛。又曰。南海波斯入大唐。有人别宝便商量。或时遇贱或时贵。日到西峰影渐长。又曰。黄龙老和尚。有个生缘语。山僧承嗣伊。今日为君举。为君举。猫儿偏解捉老鼠。

　　福州延庆洪准禅师

　　桂州人。久从黄龙游。天资纯谨。未尝忤物。暮年谢院事。寓迹寒溪寺。寿八十。日夕惟吟梵音。赞观世音而已。临终时。大众皆远赴檀供。惟一仆夫在。师携磬坐土地祠。诵孔雀经一遍。归卧室。安坐而逝。乡民观者如堵。师忽开目而笑。使坐於地。有顷大众还。师呼立其右握。手如炊熟。久视之。寂然去矣。三日不倾。神色如生。道俗塑其像。龛供之。

　　安庆宿松灵隐德滋山主

　　蜀人。住院二十年。每独自升座曰。朝朝相似。日日一般。只者便是。更莫别参。宋神宗元丰癸亥十月四日。升堂集众。良久曰。会么。众无语。师俨然而逝。

　　吉安禾山德普禅师

　　绵州蒲氏子。少尚气节。有卓识。礼富乐静为师。静与语奇之。事众为务。十八得度。受具。秀出讲席。解唯识起信论。两川无敢难诘者。号义虎。罪圭峰疏义多臆说。摘其失处。诫学者不可信。老宿皆数之云。圭峰。清凉国师所印可。汝敢雌黄。蚍蜉撼树。汝今是矣。师叹曰。学者以名位惑久矣。清凉圭峰。非有四目八臂也。奈何甘自退屈乎。乃出蜀。至荆州金銮。得老衲激励。指参黄龙。便问。迦叶答阿难。倒却门前剎竿着。意旨如何。龙曰。上人出蜀。曾到玉泉否。师曰曾到。曰曾挂搭否。师曰。一夕便发。曰智者道场。关将军打供与结缘。几时何妨。师嘿然。良久。理前问。龙俛首。师趋出。豁然有省。大惊曰。两川义虎。不消此老一唾。游螺川。侍制刘公。请住慧云。次迁禾山　宋哲宗元佑庚午十二月十五日。谓左右曰。诸方尊宿死。丛林必祭。吾以为徒虚设。吾若死。汝曹当先祭。乃令从今办祭。众问。和尚几时迁化。师曰。汝辈祭绝即行。於是帏寝堂坐师中。致祭读文。跪揖上食。师饫餐自如。自门弟子下及庄力。日次为之。明年元日祭绝。曰明日雪晴乃行。至时晴忽雪。雪止。师坐焚香而化。阅世六十有七。坐四十九夏。全身塔于寺之左。

　　开封慧林佛陀德逊禅师

　　福州侯官杨氏子。依东京天宁照出家。造黄龙。久为侍者。初出世汾阳之净土。次迁太原之白云。常坐不卧。奉诏住慧林。开堂日。宋哲宗。遣中使降香。师升座。问答罢。乃曰。传持此事。岂以摇唇鼓舌。驰骋言锋而可议。然於方便门中。事无一向。是故文殊以无住为本。曹溪以无念为宗。无念之宗。为万法之宗。无住之本。为万法之本。众生弃本逐末。背觉合尘。一失其源。迷而不复。故祖师西来。不立文字。特唱宗乘。只教诸人。明见自性。与佛同寿。歇即菩提。不从人得。佛言。我於燃灯佛所。无一法可得。若有一法可得。燃灯佛。即不与我授记。如是举唱。犹是化门。且道。不落化门一句。作么生道。冬不寒腊下看。哲宗升遐。百日入内。赐号佛陀禅师。未几。太后上仙。师又被诏入内升座。举扬般若。赐赉甚厚。黄龙法道。至是始盛京都。后於大观间。示寂。

　　五灯全书卷第三十七
　　五灯全书卷第三十八

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗

　　南岳下十三世
　　黄龙心禅师法嗣
　　隆兴府黄龙死心悟新禅师

