<!-- { "loadSidebar": true } -->
　　兴化陈氏子。出关升座。欲识佛性义。当观时节因缘。时节若至。其理自彰。敢问诸人。即今是甚么时节。莫是昔日掩关。今日开关。的时节么。须知昔日掩。普天匝地一时掩。今日开。普天匝地一时开。掩时初不相着。开时亦不相离。今昔无异。前后一致。不妨促百千万亿劫为一刻。不减一毫。延一刻作百千万亿劫。不增一毫。只这不减不增。如天普盖。如地普擎。如日普照。如风普凉。无理不周。无事不备。无法不圆。无机不到。出入自由。收放自在。此犹是建化门头施设。未曾动着向上一路。所以道。向上一路。千圣不传。学者劳形。如猿捉影。直饶三世诸佛。齐立下风。历代祖师。退身有分。天下老和尚。提掇不起。山僧今日不惜眉毛八字打开。露个消息去也。还委悉么。遂拈拄杖。卓一卓曰。耀古腾今活泼泼。大千沙界露全身(费隐容嗣)。

　　福严石庵琈禅师

　　昆山杨氏子。早岁。礼奈奈沛出家。志慕禅宗。谒径山容。参本来面目话。一夜开静。忽闻钟磬声相接。豁然打失话头。呈偈曰。钟磬声交彻九垓。银山铁壁一时开。从今更不逢人觅。自有佳音到耳来。容曰。钟磬未鸣时如何。师曰。大地绝消息。容曰。鸣后如何。师曰。回避无门。容曰。即今又作么生。师一喝便出。容颔之。继席福严　上堂。净白地上安眠底。剑戟林中。插脚不入。剑戟林中坐卧的。净白地上。留他不住。福严今日若见此二种人来。尽与伊就下平高。裁长补短。令一个个。教伊平出平入。绝彼绝此。作个洒洒衲僧。且道。二途不涉的到来。又作么生。正好朝打三千。暮打八百。何故。要见福严门下赏罚分明(费隐容嗣)。

　　平湖法观会禅师

　　参金粟容。问鼻孔大头垂。意旨如何。师曰。舌头在口里。容曰。向上还有事也无。师便出　一日容指冬瓜。问师曰。冬瓜直儱侗。瓠子曲湾湾。当人分上。又作么生。师曰。眉毛八字横。容曰。不妨道着。师珍重归位。容颔之(费隐容嗣)。

　　福州雪峰白嵩俊禅师

　　春日上堂。师以手作拍板势曰。沾春晏遇春阴。布谷催耕屋角鸣。白牛行步无踪迹。三界横身卧地行。卧地行。要收全在鼻头绳。风前任运随缘放。腾踏毗卢海岳惊。海岳惊要惺惺。识得东风无面孔。千红万紫尽皆春。且作么生是无面孔底东风。喝一喝　上堂。拈拄杖横按曰。这一句子。语大天下莫能载焉。复竖起拄杖曰。这一句子。语小天下莫能破焉。又将拄杖左边移向右边曰。这一句子。三世诸佛。历代祖师。天下老和尚。夜半放乌鸡。尚自讨头脑不着。况你辈后生。瓠子茄子吃现成。知甚么碗。连卓拄杖　上堂。盐官死汉赵州无。冬瓜叶上吊葫芦。搜尽屎肠无法说。长伸驴嘴谷孤孤。复拍禅床曰。谷孤孤。便下座(费隐容嗣)。

　　孝廉大含居士王谷

　　山阴人。参福严容。容问。如何是汝主人公。士曰。而今瞒我不得。容曰。见何道理。士曰。看破了也。容曰。以何为验。士跳一跳。便出　容一日与士话宗门中事。临了曰。者些在居士分上。都是涂污。士作不然声。容曰。还要一杓恶水。士曰。恼杀丹青匠。容曰。山僧罪过(费隐容嗣)。

　　松江士材居士李中梓

　　参金粟。容蓦伸手曰。我手何似佛手。士曰。且收通袖容。又伸脚曰。我脚何似驴脚。士曰。不妨疑着。容曰。人人有个生缘。如何是居士生缘。士曰。今早吃饭还未饥。容曰。三关则且置。向上还有事也无。士拍桌一喝。容颔之　士着居士分灯录。行世(费隐容嗣)。

　　嘉兴[车*度]轹居士严大参

　　因游双径。遇闻谷印。示以向上一着。苦究千日为期。了无所入。偶阅法眼指帘公案。忽然大悟。历参憨山清。天隐修。雪峤信诸老。皆为许可。复见天童悟祖。悟举杖。士拂袖便走。悟携杖打赶。士转身向悟曰。咄哉老僧。又来泥里洗土块。悟颔之　士至西堂寮时。破山明为西堂。案头有一荔壳狮子。士见作怕势。明曰。不利市进去罢。士曰。破山狮子。不能齩人。拂袖便行　士至库房。见库主晒腐乾。士拈来便吃。库主注目曰。元来家里人。士以腐乾掷面曰。剑去久矣　士至佛殿上供。不拈香礼拜。振威一喝。维那宣疏。士与一拳曰。古佛过去久矣。便出殿　士忽打佛殿鼓三下。众僧哄然而至曰。是谁打鼓。士曰。打鼓有甚不是。一僧曰。各有时候。士曰。是甚时候。僧曰。或集众。或普茶。士便掌曰。且道。是茶是饭。僧无语。方丈唤士至。问曰。为甚打鼓。士从东过西。知客曰。看破了也。士从西过东。知客无语。士曰。看破了也。悟曰。风颠汉参堂去　黄海岸司理。举昔见石雨石车二老。问二石相磕时如何。雨曰。只可自怡悦。不堪持赠君。车曰。一碾粉碎。士别曰。扑破海岸　谭扫庵司业问。南泉斩猫。猫变甚么。士曰。切莫眼花。又问。未出母胎度人已毕。又在雪山做甚么。士曰。莫谤他好。又问。端师子作奸情。是实法不是实法。士扣齿三下　士隐居数十载。阐扬正法。高风远播。衲子参随。不绝于路。兴复普明古剎倾家破产。头目髓脑。委顿其中。有所弗惜。后竟成禾中一大宝坊。至康熙辛亥秋。无疾三日前。折简相邀道旧十数辈。设席中列香花供具。士即踞坐不逊。谈笑如常。无诀别语。斋毕。振威一喝。掀翻几案。众错愕起视。撼之不动矣。时世寿八十二也。所着有[车*度]轹钻。乃辟诸方异见者。同语录。行世(费隐容嗣)。

　　盐官无依道人徐昌治孝廉

　　因听楞严。心意豁然。遂弃上公车。依容自金粟天童径山福严者二十年。一日粥次。容举三不是话。毕竟是个甚么。士曰。无位真人。容曰。如何是无位真人。士曰。吃粥底不是。又问。如何是西来意。士举如意曰。这是如意。容曰。者不唤如意作么生。士曰。唤作甚么。容拍桌一下。士唯唯。呈偈曰。昔年赠我无依号。而今信我乐天真。桌头一拍须弥碎。万法齐收日用亲。容颔之。特授拄杖表信。士着。有祖庭指南二卷。行世(费隐容嗣)。

　　虞山进士髻珠严栻

　　字子张。参福严有年。一日容竖起拳头问。不得说是。不得说非。试道一句看。士掩耳曰。弟子不闻。容曰。不闻处。与世尊拈花。是同是别。士亦蓦竖一拳曰。迦叶恼他。容颔之(费隐容嗣)。

　　赣州宝华诺诺行导禅师

　　江南徽州人。首参天童悟。后依宝华忍得法。一日忍升座。师问。大凡演唱宗乘。一句中。须具三元门。一元门。须具三要。如何是一句中具三元门。忍曰。龙袖拂开全体现。师曰。如何是一元门具三要。忍曰。象王行处绝狐踪。师曰。临济大师灼然犹在。忍曰。切莫辜负。师曰。落霞与孤鹜齐飞。秋水共长天一色。忍曰。宾主历然。师作礼曰。学人礼拜去也。忍卓拄杖。颔之　崇祯甲申春。忍命师行脚。搜访自宋迄今。历代禅师。塔记碑铭。行实语句。备修续传灯录。遂游南浙间。苦志收罗。及归宝华。而忍已辞世。四众坚请。乃继席焉。先是。南中兵火。师避松陵。廷尉叶公绍颙。与师同参得法。坚请开堂颐浩。师上遵忍果熟香飘之记。坚不肯允。后师避兵遁村。报恩贤出拂相授。师曰。承嗣有在。吾不敢也。拂袖即行。海内丛席皆高之　师示寂。法嗣俯松[穴/吾]。编师语录。行世(朝宗忍嗣)。

　　廷尉叶绍颙妙高居士

　　字庆绳。法名行承。吴江人。以进士历官御史。巡按东粤。过曹溪。见六祖塔。礼拜次。忽发宿因。遂知有向上事。恨不遇作家。无人逼拶。后遇宝华忍于白下上堂。士问。古人道。发起勇猛便悟去。是否。忍曰。此犹是对钝汉说底话。士不觉失声曰。令人无可推诿。忍曰。居士得恁么伶俐。士曰。古人见僧。便拦胸扭住。意旨如何。忍曰。不见道。令人无可推诿。士于言下有省　士偕南畿南粤诸当道。迎忍重兴曹溪。以酬宿愿。忍临行。有既得入处悟迹难除之嘱　士再参忍于宝华。忍问。如何是你父母未生前面目。道道看。士曰。苦瓠连根苦。甜瓜彻底甜。忍曰。好个男儿。不拨自转。特上堂。付授僧伽黎一顶。勉其归吴请益导公温研。末后长养圣胎。务俾三十年后宝华儿孙满天下云。士受嘱后。隐居避世。惟事禅悦。临终。诫期而逝(朝宗忍嗣)。

　　五灯全书卷第七十一

　　五灯全书卷第七十一补遗
　　临济宗
　　南岳下第三十五世随录

　　嘉兴普明石关凌禅师

　　上堂。一真不昧。句句朝宗。万象不殊。头头合辙。昔德山。一日因饭迟。托钵下堂。饥火所逼。雪峰曰。钟未鸣鼓未响。托钵向甚处去。忍俊不禁。山低头归方丈。理长则就。岩头曰未会末后句。平地风波。山唤岩问曰不肯老僧。那将虾钓鳖。岩头密启其意。今日瞒普明不得。来日上堂果与寻常不同。真个那岩。抚掌曰且喜者老汉已会末后句。三头六臂。虽然只得三年活。满口含霜。众禅德。山僧如此下语。亦能迷却天下人。亦能悟却天下人。迷悟若能俱坐断。将军拔剑搅龙门　冬至上堂。天无门。地无户。九九阳生。第一爻数到。寒食一百五。迷者历劫迷。悟者一时悟。甜瓜彻蒂甜。苦瓜连根苦。何事诸方学道人。利名两字磨千古。一念无生彻本元。截断去来寒暑路。竖起拄杖曰。独有者个不迁移。翻转面皮超佛祖　师问僧。甚么处来。僧云。福严度夏。师云。其中事作么生。僧曰。福严太热。此地清凉。师曰。古人道。寒则普天普地寒。热则普天普地热。为甚么福严热。者里凉。僧拟议。师直打出　师同居士随喜。士让师前行。师曰。必须宾主分明。士云。如何是宾中主。师云。居士上前去。如何是主中宾。师云。山僧在后来。士云。还有向上事也无。师便掌　云众。举浮杯凌行婆话毕。师曰。浮杯把定乾坤。南泉就中取事。赵州杀活临时。至使这婆一场卖弄。千古传名。当时若问山僧尽力道不得底句。劈脊便打。婆若拟议。即曰苍天中更添怨苦。不惟夺婆子机关。更坐断南泉赵州一番狼藉(费隐容嗣)。

　　石门福严绛雪莹禅师

