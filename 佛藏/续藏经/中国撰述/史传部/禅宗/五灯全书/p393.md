<!-- { "loadSidebar": true } -->
　　上堂。觉自半塘一棹。过五龙桥外。路次拾得三万六千顷大。一个白银盆子。有七十二朵青芙蕖在里许。今日和盘托出。举似大众。愧乏土仪。借作人事。不妨将苏州滞货。向杭州出脱。放下手曰。莫怪空疎。伏惟珍重。众中。若有道和尚何得将官物当人情。新长老向他道。诺诺。不堪持赠君。祇可自怡悦　开炉上堂。往年在别剎时。衲子慕道望风而至。入我大冶炉中镕化过。无论金银铜铁锡。瓶盘钏钗。各自成器。今日在此湖墅开炉。或从苏松常镇来者。未过北新关。安知我接待家风。或从金衢严绍来者。隔江望不见剎竿。又安能知我妙行境界。莫怪诸方鸦飞蝇集。祇因此间般若。如大火聚。拟之则燎却面门。故曰。蟭螟虫。到处可泊。独不能泊於火焰之上。虽然。山僧以尽大地。为一火炉。以万象森罗。为柴为炭。以风为鞴。以日为火。以生死二字。为煅炼钳锤。所谓世界阔一尺。火炉阔一尺。世界阔一丈。火炉阔一丈。且问。你向何处回避。喝一喝曰。总在里许　师因入室次。轮到苍崖。崖嘱一童子。持一刀入方丈。呈与和尚曰。是苍崖到。童子一如所教。师唤童子伸。指于桌上。童便伸指。师举刀便割。童叫喊趋出。师落堂。以刀与拄杖。相击作声。示众曰。此是苍崖老上座。遣达诚代入室底。汝等诸人。作么生道。道得。也是一刀。道不得。也是一刀。崖出众。师举刀曰。你来也。崖作怕势归位。师曰。苍崖怕死缩去。还有不怕死底出来么。众无语。善悦众曰。刚刀虽快。不斩无罪之人。师乃掷下刀子。复召苍崖曰。来来。年老心闲无外事。麻衣草座亦容身。你为甚还要行脚卖刀。崖曰。也要和尚识得。师曰。识得你底钝货。便归方丈　除夕前一日示众。若论各家门各家户。不应管他闲事。不应说他人过。何也。诸方近来为因参学衲僧。昼三夜三。辛勤劳苦。一年到头。放假三日。堂头老汉。妆聋作哑。一任诸人百丑千拙。会歌者歌。会舞者舞。或走拳。或使短棍。或搽花脸做戏。或妆罗汉炼魔。以至老老大大。故为小孩儿伎俩。札盲摸盲。占四角。打眼不见顽。将谓把无始以来习气。一向打揲不得。郁捺不住。索性消灭一番。尽情发露一上。然后便道清净。殊不知。一番提起一番新。一度思量一度熟。含藏识里。永劫不忘。不如放下着。自然平贴贴地。我接待这里。在聚落中。不准放假。明日除夕。请苇首座。小参后吃茶时。祇许诸人顶真续末。接连不来大家笑。笑已是放逸。所以古人喻尔我生死事。到结角罗纹处。谓之腊月三十日。未到家者。白云万里。乡关何处。时不待月。有甚快乐。不见道。玉关西望肠堪断。况复明朝是岁除　师落堂。见以一木盆。于禅床上盛漏。召大众曰。汝等诸人。总不及这木上座。在禅单上。放下便稳。又不念话头。又不胡思。又不乱想。又不昏。又不散。却不烦山僧费力巡香。随以香板击木盆一下曰。这漆桶。道犹未了。便打瞌睡。一众肃然　上堂。举雪峰湛曰。一切法无差。云门胡饼赵州茶。黄鹤楼中吹玉笛。江城五月落梅花。惭愧太原孚上座。五更吹鼓角。天晓弄琵琶。雪矫信曰。一切法无差。鹁鸠对老鸦。生台争饭吃。打得乱如麻。有约不来过夜半。闲敲棋子落灯花。惭愧西湖保叔塔。六桥烟雨夕阳斜。师曰。一切法无差。纺纱绩苎摇棉花。儿童未解供耕织。也傍桑阴学种瓜。惭愧东村王大姐。桃花春水发。灶底拾鱼虾。拊膝曰。唱弥高。和弥寡(太白雪嗣)。

　　临济石佛断桥暟禅师

　　上堂。竖拂子曰。其中便恁么。直下承当去。略较些子。更欲迟疑。剑去久矣。每见来者。谘问佛法。殊不知石佛从来无佛法系缀于人。岂但石佛。乃至三世佛祖。亦复如是。何也。但有言说。都无实义　上堂。卓拄杖曰。会么。山僧挝鼓。更无别法商量。只得一事。告报现前大众。普度结制。诸人经行。在甚么处着脚。吾普度常住。有片净白地。诸人不得踏着。若还踏着者片净白地。诸人犯根本波罗夷罪。拽杖下座　上堂。维那白椎竟。师召众曰。若论第一义。维那与诸人。说过了也。便下座(太白雪嗣)。

　　嘉善铉耳鼎禅师

　　上堂。旧丛林新长老。夜夜剔残灯。朝朝除荒草。莫厌石头顽。殷勤频洒扫。淡嚼木查羹。护惜衣中宝。佛法懒行持。人情才惬好。随时打点旧丛林。钟鼓晨昏声浩浩。以拄杖击虚空。召大众曰。且道。晨昏钟鼓浩浩声中。闻个甚么。卓拄杖曰。道道道。珍重。下座　小参。问放下屠刀。谁是千佛一数。师曰。放下屠刀来问。曰恁么超佛越祖去也。师曰。只恐不是玉。僧便喝。师亦喝。僧无语。师曰。可怜生。乃曰。大地火坑。堂堂独露。一步踏着。出无生路。自是迷头不肯行。放下屠刀千佛数。顾左右曰。瞻之仰之。礼空能所。若着丝毫。便成辜负。一念万年。超佛越祖。种粟不生荳。甜瓜彻蒂甜。苦瓠连根苦。可怜生。泥人着破金刚袴。直截根源。更无回互。云门普玄沙虎。莫学禾山打破鼓。掷拄杖下座　僧择菜处。师曰。好的不要去。僧以一茎掷师前。师曰。何不道。那一茎不是好的　师游燕子矶。僧问。和尚那里来。师举足示之。曰那里去。师骤步便上　师与僧抬木头次。问曰。这头轻。那头轻。曰那头轻。师放下曰。这头轻。那头轻。曰和尚放下了。说甚么轻重。师曰。你也学我放下么。僧将放。师便托起曰。放不下。我与你抬去(剑门谦嗣)。

　　金陵清凉痴山嵩禅师

　　润之丹徒金氏子。清凉谦百日悬真。拈香曰。这阿师。超果堂中逞性。独桑鼓下穷源。饶益魔君。冤仇佛祖。将无上宗乘播弄到。有掀有翻。把西来大意狼藉得。无伦无比。石城露布廿二年。遍界中云行雨施。[邱-丘+千]水埋头一时节。阖国内草枯人死。与么普天匝地风光。难免生死在人手里。顾左右曰。诸昆玉。且道。以何为验。拈香曰。如此如此(剑门谦嗣)。

　　大司空程正揆端伯居士

　　颂两堂首座同时下喝曰。两堂齐喝分宾主。八阵图开卷甲兵。活杀将军看电影。几人直入五侯营　颂芭蕉拄杖话曰。芭蕉拄杖几许长。拈来争夺绝商量。对镜任伊颠倒照。耳尖只在眼边傍　颂四照用曰。有时先照后用。举似诸方传诵。抛出无孔铁锤。莫怪山僧手重　有时先用后照。七尺乌藤[跳-兆+孛]跳。不斩无罪之人。拍掌呵呵大笑　有时照用同时。号令斩将搴旗。刀过梵天血溅。马嘶白骨山移　有时照用不同时。山自岩岩水自漪。拾得白云归满袖。卷舒何处不相宜　序清凉语录曰。见成公案。错下名言。兜率未离。蹉跎不少。清凉本师。将错就错。入水救人。不管脚跟点地。苍天苍天。争得石儿解语。有血性汉。闻风授首。略较些子。若遇不横死者。闻钟求肉。昧月扪盆。世人终日吃饭。不曾咬着一粒米。谤佛有分。怪伊不得。昔年曾有僧。向予问。兴化三圣。出世不出世。为人不为人话。两老语句相背。是何道理。予曰。是他错。僧曰。祖师安得错。予曰。是我错。僧曰。居士也不得错。予曰。是汝错。这三转语内。有一句如百炼金。有一句如一茎腐草。有一句当下荐得。庆快平生。检点将来。大似唤风作雨。且喜没交涉。今本师出世。还有为人也无。不知与兴化三圣相去多少。续斯录者。莫作语言抵塞。莫以意理卜度。莫向死水边浸杀。莫扬在无事甲里。若是临济嫡骨儿孙。掀倒禅床。扯碎脓包纸。劈面栏腰。问道甚么。管教堂头老汉。吐舌三寸。便是佛祖也不奈伊何。庶不杜清凉山费却草鞋钱也。虽然如此。不道不会。只是佛法尚未梦见在。错错(剑门谦嗣)。

　　鼎州聚宝湖南则峰爚禅师

