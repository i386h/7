<!-- { "loadSidebar": true } -->
　　蜀之资阳陈氏子。幼而颕异。龆年。见死尸[月*夆]胀有感。求出家。父母难之。乃自绝食。人而许之。遂投宝峰。披剃。徧谒禅席。闻双桂明住万峰。即兼程而往。机缘相契。命职维那。壬午。出蜀造金粟。上天童。复过天台。参林野奇祀。师资相合。亲依七载。通玄高寒清苦。染危疾濒死。方愈。命充副寺。一日奇问曰。等闲拶着。便转辘辘地。我这里总用不着。将汝从前所得。据实说与老僧看。师乃尽情呈白。奇摇手曰。不是不是。师曰。向来皆蒙印可。因甚今却不是。奇曰。且道。山河大地。与你自己。是同是别。师曰。同则总同。别则总别。奇正色呵曰。说得道理好。师拟议。被奇拦胸把住曰。除却总别异同。速道速道。师无语。奇乃蓦向悬岩一推。当下胸中宝惜。廓尔冰消。随口说偈曰。罢罢罢休休休。横眠倒卧在山丘。翻身拶碎虚空骨。万象森罗笑点头。呈方丈。奇阅毕。复伸手索曰。将你悟得的。拈与老僧看。师曰。昨日无端被害这脚。一夜疼痛不止。奇乃呵呵大笑。师哭苍天苍天便出。次日。复将从上誵讹公案。重重勘验。师一一对答如流。奇笑曰。这回吾不汝欺也。遂受记莂。明年礼辞。渡江涉滁水。适鹤丘固始缁素。请住大别普济。始开法焉。继而迁光山普福。罗山龙池。邓州庆祥。随州法兴。丙申秋。受汝州观察捷武范公请。住风穴祖庭。开蓁辟莽。大整颓纲。济上宗风。於师复振　上堂。寒则普天匝地寒。热则普天匝地热。虽则寒暑迁流。当体本无生灭。是以。丹霞烧木佛。燎却院主须眉。移花兼蝶至。百丈躬身拨火。突出沩山眼睛。买石得云饶。山僧今将尽十方世界。为一火炉。以四圣六凡作柴炭。遂拈拂子。吹一吹曰。祗凭者星子三昧火。猛发烈焰亘天。不容进前退后。卓立踌躇。汝等诸人。作么生得个出身之路。以左手拍禅床。复举赵州示众曰。我向南方行脚。火炉头。有个无宾主句。直至如今。无人举着。师乃召大众曰。还会么。若会得。赵州老汉。无地容身。其或未然。不免重下注脚。我向行脚。南方火炉头。有个无宾主句。也是贫儿思旧债。直至如今。无人举着。切忌扬声止响。普济恁么批判。还有为赵州作主底么　上堂。破粪箕秃笤帚。卧月眠云。乾屎橛死猫头。超今越古。恁么举唱。是汝诸人。还简点得出么。如简点得出。山僧生陷无间地狱。脱或未然。雪峰辊球。玄沙汝虎。复举修山主曰。是柱不见柱。非柱不见柱。是非已去了。是非里荐取。师曰。钓鱼放生　上堂。拈拄杖曰。释迦世尊。睹明星而悟。只悟得者个。复卓一卓曰。众生处尘劳而迷。只迷得者个。拈却迷悟两头。坐断凡圣窠臼。直得上无攀仰。下绝己躬。净裸裸。赤洒洒。无得无失。无是无非。蓦呈拄杖曰。且道。者个是甚么。有时闲把出门去。扶我归来靠壁东　上堂。骤地慈云飞不断。泼天风雨甚稀奇。普令四海生欢悦。正是如来出世时　示众。牛头马面虎狼肝。月骨风神海量宽。倒握龟毛三丈二。乃曰。请续末后句。便下座　示众。昨夜三更走却牛。天明起来失却火。浑家厮炒理不清。我骂你兮你骂我。休骂我。万法因缘随分可　小参。将心作佛。剜肉补疮。了妄归真。泼油救火。机前荷负。而平地千差。直下承当。而白云万里。总不恁么。入无间狱。行但行。坐但坐。饥来吃饭。困来打眠。也只赢得一味平常。犹未是衲僧向上事。何也。三面狸奴脚踏月。两头白牯手擎烟　示众。风生大野。雾起长空。冰锁寒泉。霜凝草木。一一正法眼藏。明明佛祖家风。卷舒本自一如。表里元无二际。普天匝地。彻古通今。所以道。一切法不生。一切法不灭。若能如是解。诸佛常现前。然虽如是。有人於此蹲坐。风穴打了趂出　小参。白云堆里。风穴寺中。坐消日月。岁尽年穷。我此一众。四来禅侣。个个怀勇健之能。人人绝情谓之见。随缘着衣吃饭。坐卧经行自由。虽云春夏秋冬。不被寒暑迁其本志。使得十二时辰。不被十二时辰使。何故聻。今年今月今宵尽。明岁明春明日新　上堂。问生死事大。无常迅速。如何着落。师曰。深山藏独虎。曰毕竟如何。师曰。浅草出群蛇。乃曰。声前一句。截断众流。信口道来。眼横鼻直。入林不动草。入水不动波。然而美则美矣。仔细检点将来。犹未尽善。直饶掇转驴腮。谩道止止不须说。掀翻露布。休云我法妙难思。何故聻。瓜田不纳履。李下莫整冠。低头又蹉过。抬眸落二三。兴善恁么告报。大似紫罗帐里撒珍珠。尽情剖露了也。遂以拂子作○相曰。须知就里深深意。莫把封皮作信看　上堂。问日中有影。因甚镜里无痕。师曰。明眼人前三尺暗。曰拨草瞻风。贵图见性。即今学人性。在甚么处。师曰。海岛金山笑善财。问蚯蚓截为两断。未审性在那一段。师左右顾视曰。会么。僧拟议。师便打。问喜怒哀乐寻常事。一念未生时。又作么生。师曰。山青水绿。曰怀珠乞丐觅他宝。带露瞻风却是谁。师曰。雪峰道底。问一念未生全体现。超凡入圣事若何。师曰。上者不高。低者不下。问心本无心因境有。了境唯心事若何。师曰。眼睛似木[木*突]。曰本来清净。因甚又不了。师曰。重添搕[打-丁+(天/韭)]。乃曰。丹心一点。动合神猷。运化千般。冥符至理。虽则难思正体非情可拟。要知莫测灵明即缘而照。若洪钟之在架。随扣击以成声。大道虚元。故无求而不应。正所谓无门无傍。四闼皇皇。吾不知其名字。强名之曰道。还会么。金蛇入梦情偏喜。龙过禹门烧尾新。遂喝一喝　上堂。蝉声聒噪。秋色离披。月皎长空。香飘丹桂。明明生佛已前。了了见闻不昧。古人从此打失鼻孔。可惜而今寂寥。山僧到者里。固是分疎不下。未识诸人以为何如。试检点看。击拂子　小参。南寻诸友。可惜草鞋。绝学高流。虚消岁月。二途不涉。平地吃交。打点将来。失却鼻孔。且道。作么生得恰好去。良久曰。疑团扑破情何及。诸见空时理莫穷。南岳五台从去住。桃红李白笑春风　上堂。一伙白面秃头虫。问水寻山访性踪。不在他方求住止。却来风穴伴残冬。豆腐馒头小米饭。粗饱安然笑展容。富贵满炉烧榾柮。大家相向暖烘烘。一团和气好消息。几个知音就里穷。现成公案都不会。妄想狐疑瞎用工。黑山鬼窟排身入。摸着根源两手空。回首忽睹灯明佛。放光动地泼天红。乘时要赏元宵节。打开布袋任渠浓。遂以拂子敲空。又击禅床曰。珰珰珰冬冬端儿　僧问。如何是先照后用。师曰。运筹帷幄中。决胜十里外。曰如何是先用后照。师曰。斫却月中桂。清光倍更多。曰如何是照用同时。师曰。金翅劈海。直取龙吞。曰如何是照用不同时。师曰。华山图迹上。潘阆倒骑驴　问如何是清净法身。师曰。东司筹子念摩诃。曰即是我。师曰。这龌龊鬼　晚参。师举僧问云门。学人不起一念时。还有过也无。门曰须弥山。意旨如何。一僧曰崄。一僧曰撼摇不动。一僧曰撑天拄地。参退。师即一齐榜出法堂前。乃鸣锣集众。命三僧。端容班立上位。师便大展坐具。将欲礼拜。三僧俱惊怖回避。师笑曰。将谓有险峻之机。撑天拄地。撼摇不动。元来只如此。便一齐掌退。归方丈　三僧挂搭次谢单。师问曰。汝等是身进堂耶。是心进堂耶。僧俱无语。师励声正色曰。你们主人公。也不曾带得来。如何要到我这里住。僧皆悚然。班拜一齐胡跪。师遂以拂子点曰。南无佛陀耶。南无达摩耶。南无僧伽耶。复鸣指一下。归方丈　师一日因侍御李公偕。内翰松谷张公。相访坐喜公池。李曰。学生为此事不明。今特参承座下。请师不倦垂诲。师举起如意曰。会么。李曰不会。师曰。觌面相呈。为甚么不会。李曰。然隐微之妙理。未足以声色形容也。师曰。檀越高论。略违贵教之本旨。李曰。何谓耶。师曰。不见道。潜虽伏矣。亦孔之昭乎。李曰。如何即是。张曰。据吾所见。则无处不是。师曰。是个甚么。张乃顾李公相笑。师曰。眼眼相觑。此事竟不致於隐讳矣。李曰。如何下手。师即与二公。长揖而别　康熙丁未秋。新蔡澺水宋中丞。舍宅建金粟院。请师住持。五千余指围绕。户无所容。有露处而听法者。丙辰春。染微疾。四月初。书别道旧。更遗玩物。辞宋中丞。郭明府。至十三日中夜。唤冲涵并侍僧曰。将我衣物估唱。营办后事。诫诸法侣。各以担荷大法为心。莫效世俗。奔驰吊慰。挂孝哀鸣。侍僧请曰。和尚。为一代知识。岂无一言以晓后世乎。遂进纸笔。师援毫书曰。吾年六十有四。出世因缘已毕。生死凡圣同源。大都眉横鼻直。归去来兮归去来。喝一喝曰。摩诃般若波罗蜜。投笔而逝。世寿六十四。僧腊四十四。因宋中丞之坚留。建塔金粟院左(林野奇嗣)。

　　京都延寿法昙海禅师

