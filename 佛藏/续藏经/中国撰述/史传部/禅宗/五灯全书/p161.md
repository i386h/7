<!-- { "loadSidebar": true } -->
　　上堂。资福别无所补。五日一参。击鼓何曾说妙谈元。祇是粗言直语。甘草自来甜。黄连依旧苦。忽若鼻孔辽天。逢人切忌错举。参　上堂。若论此事。譬如伐树得根。炙病得穴。若也得根。岂在千枝徧斫。若也得穴。不假六分全烧。以拄杖卓一下曰。这个是根。那个是穴。掷下拄杖曰。这个是穴。又唤甚么作根。咄是何言欤。

　　潭州云峰志璇祖灯禅师

　　南粤陈氏子。上堂。休去歇去。一念万年去。寒灰枯木去。古庙香炉去。一条白练去。大众。古人见处。如日晖空。不着二边。岂堕阴界。堪嗟后代儿孙。多作一色边会。山僧即不然。不休去。不歇去。业识茫茫去。七颠八倒去。十字街头闹浩浩地。声色里坐卧去。三家村里。盈衢塞路。荆棘里游戏去。刀山剑树。劈腹剜心。镬汤炉炭。皮穿骨烂去。如斯举唱。大似三岁孩儿辊绣球　上堂。一切声是佛声。涂毒鼓透入耳朵里。一切色是佛色。铁蒺藜穿过眼睛中。好事不如无。便下座　上堂。尽乾坤大地。是个热铁团。汝等诸人。向甚么处下口。良久曰。吞不进。吐不出　上堂。瘦竹长松滴翠香。流风疏月度炎凉。不知谁住原西寺。每日钟声送夕阳　上堂。声色堆头睡眠。虎狼群里安禅。荆棘林内翻身。雪刃丛中游戏。竹影扫阶尘不动。月穿潭底水无痕　上堂。不是风动。不是幡动。衲僧失却鼻孔。是风动。是幡动。分明是个漆桶。两段不同。眼暗耳聋。涧水如蓝碧。山花似火红　上堂。僧问。如何是西来意。师曰。筑着额头。磕着鼻。曰。意旨如何。师曰。驴驼马载。曰向上还有事也无。师曰。朝到西天。暮归唐土。曰谢师答话。师曰。大乘砑郎当。僧退。师乃曰。僧问西来意。筑着额头磕着鼻。意旨又如何。驴驼并马载。朝到西天暮归唐。大乘恰似砑郎当。何故。没量大人。被语脉里转却。遂拊掌大笑。下座　僧问。丹霞烧木佛。院主为甚么眉须堕落。师曰。一人传虚。万人传实。曰恁么则不落也。师曰。两重公案。曰学人未晓。特伸请益。师曰。筠袁虔吉。头上插笔　问德山入门便棒。意旨如何。师曰。束杖理民。曰临济入门便喝。又作么生。师曰。不言而化。曰未审。和尚如何为人。师曰。一刀两段　问无缝铁门。请师一启。师曰。进前三步。曰向上无关。请师一闭。师曰。退后一寻。曰不开不闭。又作么生。师曰。吽吽。便打。

　　东京慧林常悟禅师

　　僧问。若不传法度众生。举世无由报恩者。未审传个甚么法。师曰。开宗明义章第一　问达磨未来时如何。师曰。省得草鞋钱。曰来后如何。师曰。重迭关山路。

　　安吉州道场有规禅师

　　婺州姜氏子。上堂。拈拄杖曰。还见么。穷诸玄辩。若一毫置於大虚。竭世枢机。似一滴投於巨壑。德山老人。虽则焚其疏钞。也是贼过后张弓。且道。文彩未彰以前。又作么生理论。三千剑客今何在。独许庄周致太平　上堂。种田博饭。地藏家风。客来吃茶。赵州礼度。且道。护圣门下。别有甚么长处。良久曰。寻常不放山泉出。屋底清池冷照人　化士出问。促装已办。乞师一言。师曰。好看前路事。莫比在家时。曰恁么则三家村里。十字街头。等个人去也。师曰。照顾打失布袋。

　　越州延庆可复禅师

　　上堂。番来番现。汉来汉现。忽然番汉俱来时如何祇准。良久曰。落霞与孤鹜齐飞。秋水共长天一色　上堂。蓦拈拄杖。横按膝上曰。苦痛深。苦痛深。碧潭千万丈。那个是知音。卓一下。下座。

　　安吉州道场慧颜禅师

　　上堂。世尊按指。海印发光。拈拄杖曰。莫妄想。便下座。

　　温州双峰普寂宗达佛海禅师

　　僧问。如何是永嘉境。师曰。华盖峰。曰如何是境中人。师曰。一宿觉　上堂。众集定。喝一喝曰。冤有头债有主珍重。

　　越州五峰子琪禅师

　　僧问。学人上来。乞师垂示。师曰。花开千朵秀。曰学人不会。师曰。雨后万山青。曰谢指示师。曰你作么生会。僧便喝。师曰。未在。僧又喝。师曰。一喝两喝。后作么生。曰也知和尚有此机要。师曰。适来道甚么。僧无语。师便喝。

　　西京韶山云门道信禅师

　　僧问。如何是祖师西来意。师曰。千年古墓蛇。今日头生角。曰莫便是和尚家风也无。师曰。卜度则丧身失命　问如何是学人自己。师曰。无人识者。曰如何得脱洒去。师曰。你问我答。

　　临安府上天竺从谏慈辩讲师

　　处州松阳人。具大知见。声播讲席。於止观深有所契。每与禅衲游。尝以道力扣大通。通一日作书寄之。师发缄。睹黑白二圆相。乃悟。答偈曰。黑相白相。担枷过状。了不了兮。无风起浪。若问究竟事如何。洞庭山在太湖上。

　　绍兴承天滋须禅师

　　单州黄氏子。受业东京常兴寺。深穷经论。律行精持。参大通。言下契悟。出住承天。上堂。拈起拄杖曰。见么。明如镜。平如秤。四七二三。亲行此令。有眼底辩取。击禅床一下。

　　苏州吴江圣寿法晏禅师

　　上堂。山头浪起。水底尘飞。果结空花。儿生石女。如今即不恁么。三年一闰。九月重阳。冬天日短。春天渐长。寒即向火。热即取凉。且道佛法在甚么处。不离当处常湛然。觅即知君不可见。喝一喝。

　　绍兴天衣慧通禅师

　　上堂。僧问。师子未出窟时如何。师曰。藏牙伏爪。曰出窟后如何。师曰。群狐屏亦。问如何是祖师西来意。师曰。青松倒影垂幽径。曰学人不会。师曰。绿竹寒声夹乱流。曰从此更无疑也。师曰。且缓缓。乃曰。金钟一扣。响振妙峰。玉烛腾辉。大千普照。观音菩萨到这里。无处藏身。更问。如何若何。铁围山畔。更过三千。

　　湖州天圣齐月禅师

　　僧问。如何是祖师西来意。师曰。南地冬生笋。曰乞师再指。师曰。波斯不系腰　问师唱谁家曲。宗风嗣阿谁。师曰。鱼行水浊。曰恁么则净慈一箭。直射翠峰也。师曰。卦是天门。算来五兆。曰验人端的处。下口便知音。师曰。一任摸索。

　　柳州宜章圆明希古禅师

　　上堂。天地无四壁。日月无四时。暑往寒来。风恬浪静。古今天地。古今山河。情与无情。皆承恩力。不用南询诸祖。北见文殊。古佛堂前。此时参毕。见个什么。良久曰。是迷逢达磨。

　　江南通州狼山文慧禅师

　　僧问。和尚未见净慈时如何。师曰。铁牛生角。曰见后如何。师曰。石马怀胎　问如何是祖师西来意。师曰。海云生岳顶。曰学人不会。师曰。扬子水朝东。

　　金山宁禅师法嗣
　　婺州普济子淳圆济禅师

　　僧问。摩尼珠人不识。如来藏里亲收得。如何是珠。师曰。不拨自转。曰如何是藏。师曰。一拨便转。曰转后如何。师曰。把不住　上堂。雨过山青。云开月白。带雪寒松。摇风庭栢。山僧恁么说话。还有祖师意也无。其或未然。良久曰。看看。

　　吉州禾山用安禅师

　　僧问。莲华未出水时如何。师曰。鱼挨鳖倚。曰出水后如何。师曰。水仙头上戴。好手绝跻攀。曰出与未出时如何。师曰。应是乾坤措。不教容易看。

　　嘉典禅悦知相禅师

　　上堂。或住城隍或住山。任缘无事可相关。有时默坐令人笑。道是闲时又不闲。且问诸人。为什么却成不闲。良久曰。昨朝秋令尽。今日孟冬初。

　　嘉兴鹿苑道齐禅师

　　上堂。若论此事。直下无私。辉腾今古。不离当处。应现无亏。更逞词锋。徒劳侧耳。门庭敲磕。万别千差。到者里。维摩老汉。祇可傍观。达磨九年。看即有分。良久曰。参。

　　本觉一禅师法嗣
　　福州越峰粹珪妙觉禅师

　　本郡林氏子。僧问。如何是祖师西来意。师曰。瘦田损种。曰未审如何领会。师曰。刈禾鎌子曲如钩　问机关不到时如何。师曰。抱瓮灌园。曰此犹是机关边事。师曰。须要雨淋头。

　　台州天台如庵主

　　久依法真。因看云门东山水上行语。发明己见。归隐故山。猿鹿为伍。郡守闻其风。遣使逼令住持。师作偈曰。三十年来住此山。郡符何事到林间。休将琐琐尘寰事。换我一生闲又闲。遂焚其庐。竟不知所止。

　　福州寿山本明禅师

　　僧问。如何是寿山境。师曰。三山长在目。一径是松杉。曰如何是境中人。师曰。闲持楖栗木。笑问往来人　问如何是向上宗乘。师曰。龙吟雾起。虎啸风生。曰作么生是吹毛剑。师曰。清风八面。曰。中下之机。如何晓解。师曰。切忌当锋。

　　平江府西竺寺尼法海禅师

　　宝文吕嘉姑也。首参法云秀和尚。后领旨於法真言下。诸名儒。屡挽应世。坚不从。殂日说偈曰。霜天云雾结。山月冷涵辉。夜接故乡信。晓行人不知。届明坐脱。

　　投子颙禅师法嗣
　　寿州资寿灌禅师

　　上堂。良久曰便恁么散去。已是葛藤。更若喃喃有何所益。以拂子击禅床。下座。

　　西京白马崇寿江禅师

　　僧问。知师久蕴囊中宝。今日开堂略借看。师曰。不借。曰为甚么不借。师曰。卖金须是买金人。

　　邓州香严智月海印禅师

　　上堂。僧问。法雷已震选佛场开。不昧宗乘。请师直指。师曰。三月三日时。千花万花拆。曰普天匝地承恩力。觉苑仙葩一夜开。师曰。切忌随他去。乃曰。判府吏部。此日命山僧开堂祝圣。绍续祖灯。祇如祖灯。作么生续。不见古者道。六街钟鼓响冬冬。即处铺金世界中。池长芰荷庭长栢。更将何法演真宗。恁么说话。也是事不获已。有旁不肯底出来。把山僧拽下禅床。痛打一顿。许伊是个本分衲僧。若未有这个作家手脚。切不得草草匇匇。勘得脚跟下。不实头没去处。却须倒吃香严手中镢柄。莫言不道　上堂。吾家宝藏不悭惜。觌面相呈人罕识。辉今耀古体圆时。照地照天光赫赤。荆山美玉奚为贵。合浦明珠比不得。借问谁人敢酬价。波斯鼻孔长三尺。咄。

　　丞相富弼居士

　　字彦国。由清献公警励之后。不舍昼夜。力进此道。闻投子颙法席冠淮甸。往质所疑。会颙为众登座。见其顾视如象王回旋。公微有得。因执弟子礼。趋函丈。命侍者请为入室。颙见即曰。相公已入来。富弼犹在外。公闻汗流浃背。即大悟。寻以偈寄圆照本曰。一见颙公悟入深。夤缘传得老师心。东南谩说江山远。目对灵光与妙音。后奏署颙师号。颙上堂谢语有曰。彼一期之悞。我亦将错而就错。公作偈赞曰。万木千花欲向荣。卧龙犹未出沧溟。彤云彩雾呈嘉瑞。依旧南山一色青。

　　甘露宣禅师法嗣
　　平江府妙湛寺尼文照禅师

