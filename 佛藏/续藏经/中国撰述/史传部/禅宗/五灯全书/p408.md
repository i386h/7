<!-- { "loadSidebar": true } -->
　　上堂。久觅岩窝煮瀑泉。如今始惬钵囊悬。欲将古店开新面。先学刀耕种石田。诸兄弟。钵囊高挂。折脚铛支三五僧徒。犹过风穴。数椽老屋。不让杨岐。只宜深栖幻影。何妨艹枕云眠。日饱黍羹。以作供寒。剪池荷而为衣。兴来时。白云高歌。山河起舞。倦来时。青苔憨卧。天籁停机。逍遥物外。无欲无为。佛法二字。不怕烂却。种田博饭。吾宗活计。只如锡飞伫隺泉石相宜一句。作么生道。镢头边事谁相委。笑指黄花冷照人　上堂。天上无弥勒。地下无弥勒。十字街头等个人。布袋横拖人不识。若人识。又被时人唤作贼　颂女子出定曰。淡扫娥眉八字长。青楼巧试内家妆。文殊不作扬州客。两两相看也断肠　颂达磨少林面壁曰。先被梁皇亲勘破。谩言这个又相瞒。西天不识唐人语。少室峰前叹百端(山晓晳嗣)。

　　宝华季贞干禅师

　　示众。举南泉圆寂。院主问陆亘大夫曰。大夫何不哭先师。亘曰。院主道得即哭。院主无对。师曰。者两个汉。也大奇怪。南泉迁化。肉上未冷。何得干戈相待。虽然如是。若不入水。争见长人　师伸手问僧。古人道。为甚么唤作手。僧曰。请和尚缩手。某甲即道。师乃缩手曰。速道速道。僧亦伸手曰。为甚么唤作手。师劈面掌曰。情知你不识　颂产难因缘曰。寒崖石压老梅枝。迸出花开却外奇。笑杀往来传信者。不知春去几多时　颂女子出定曰。阃外将军提正令。君还吴越我还秦。谁言南北分高下。明月团圞照客行(天岳昼嗣)。

　　万寿南虞备禅师

　　示众。举船子藏身处没踪迹没踪迹处莫藏身话。颂曰。劈口一桡打落水。点头三下哭苍天。舍身钓得虾蟆子。脱却华亭没底船　颂三不是曰。羊角何来香更幽。百花头上逞风流。阁中西子增娇媚。掷笔骚人难尽酬　颂婆子烧庵曰。大道坦然平似镜。泥中暗刺利如针。逢人且说三分话。未可全抛一片心(神山瀛嗣)。

　　嘉善西林竺峰绪禅师

　　邑之贾氏子。上堂。正令当行。乾坤吐舌。千差并用。万象交辉。蓦拈拄杖曰。正令行也。佛祖不敢出头。卓一下曰。千差用也。人天从教得路。有气息底。负命上钩。不是吾家种草。那里有你立地处。有么有么。连卓拄杖曰。掣开神臂千钧弩。直射眉山石点头(伊仇哲嗣)。

　　眉岳琦禅师

　　题金刚塔赞。孤迥迥峭巍巍。终朝不在烟霞里。半幅全彰坚密相。诸天花雨莫能窥。风来铃不动。月到影无移。百千万人频礼拜。鸳鸯岂在蓼花枝(天岸升嗣)。

　　京都普惠奇石玉禅师

　　颂玄沙白纸曰。比比肝肠尽已知。何须白纸更封题。要知千里同风事。一曲巴歌和莫齐　颂镜清明教新年佛法有无话曰。横披蜀锦吟春思。半展吴绫并猗栏。两两鸳鸯齐绣出。金针端不与人看(昙彦佶嗣)。

　　金陵双忠雯谷初禅师

　　起七小参。大冶真金。其色不变。是圣是凡。打成一片。暗度金针。明抽玉线。一气不来。堕坑落堑。以竹篦击禅床曰。照顾眉毛。顶门着箭　小参。驴鸣犬吠启圆通。腊月莲花逈不同。盖色骑声端的处。西方日出一轮红(芥庵大嗣)。

　　灵崖幻堂湛禅师

　　上堂。以拂画○曰。者座塔子。威音已前。形质早彰。混沌判后。阿谁觑着。幻上座今日指出。直得千峰卓竖。万派流奔。虎踞龙蟠。更不掘地觅天。金声玉振。管取当下知归　颂国师验三藏曰。一钓便随祸已彰。那堪南北漫商量。几回觌面空相忆。开眼明明落濩汤　颂金牛饭曰。倒着蓝衫出禁城。谁能顽铁点成金。玉鞭几度空收拾。堪笑堪悲恨转深(息庵冲嗣)。

　　济南暹禅师

　　示众。举南泉与归宗麻谷同礼南阳国师毕。归宗麻谷。虽有动弦别曲之作。怎奈犹落在南泉圈套里。当时但抹却便行。管取王老师吐气不得。虽然。众中还有知三大老落处者么。众屏息。便打散　示众。举洞山问雪峰甚处来。曰天台来。山曰曾见智者否。曰义存吃铁棒有分。祇如雪峰恁么道。且道。过在什么处。听取一颂。蓦呈一句玉珊珊。表里晶莹溢目寒。曾踏石梁桥畔月。瀑花飞处五云看(古田元嗣)。

　　顺天大兴玉如杨古拙居士

　　髫年业儒。每游僧寺。见其门庭施设。宛同夙构。偶展案头灯史。见有韩苏机语。询其来由。僧能详悉。殊觉茫然。陡生疑情。后值李虞卿过访。勉以念佛三昧。久之。时有领会。留心二十余年。因宦游龙舒。闻紫林岊大振法道。遂往请益。深加逼拶。水乳契合。即蒙印可　颂念佛是谁曰。一枝无孔笛相通。不涉宫商字字同。大地山河齐接拍。声声只在画楼中　颂临济三顿棒曰。棒下无情道有情。知轻知重太分明。贫儿布袋从兹失。脱体风流自在行(庚除岊嗣)。

　　华亭牧堂龙禅师

　　颂睹星悟道曰。何事耽耽坐六年。无端又道眼睛穿。从兹惑乱参玄客。错认明星在雪巅　颂临济参大愚归黄檗曰。得第归来态转娇。浑身意气托云霄。龙楼凤阁曾题徧。始信长安路不遥　颂高峰曰人人有个影子寸步不离因甚踏着踏不着曰。雪消春水满江流。流出天台古渡头。泛尽桃花不知处。依然人在钓渔舟　颂舡子得夹山曰。烟江历尽不知寒。始遇金鳞上钓竿。一自覆舟人去后。月明千古照荒滩　颂婆子烧庵曰。二十年来供养深。如何冷地故殷勤。相逢谩说三分话。怎奈全抛一片心　颂万法归一一归何处曰。东风吹雪满长安。路上行人彻骨寒。独有梅花香满泄。一枝春色放河干(大渊奫嗣)。

　　金粟独懒一禅师

　　上元上堂。灯破暗月除黑。衲僧莫被良宵惑。彩云移下一天星。疑是东君弄春色。更有一句子。直须问弥勒。且道。是那一句。波斯嚼冰牙齿寒。蚯蚓吞盐尾巴曲　上堂。师抖擞拂子。左右顾盻曰。智者聊闻猛提取。莫待须臾失却头。便下座　师问僧。文殊是七佛之师。因甚与释迦为奴。僧拂袖便行。师曰。意到句不到。僧转回曰。和尚意作么生。师曰。我说意到句不到。便打(天岳昼嗣)。

　　嘉禾甘露越机颕禅师

　　小参。一叶落天下秋。一尘起大地收。云淡淡水悠悠。沧江万里一轻舟。归去休归去休。莫待自头空倚楼(节岩琇嗣)。

　　法云天印灿禅师

　　颂灵云见桃花曰。昔日与君花下醉。未通名姓两分张。满怀心事无由举。特地相逢话痛肠(嵩璧观嗣)。

　　舒城林继芳元彦居士

　　问拈花微笑。是何意旨。士曰。风流出当家　问城东老母。与佛同生。因甚不欲见佛。士曰。家无二主(庚除岊嗣)。

　　天心野静启禅师

　　晚参。师以杖作钓势。众不顾。师曰。夜静水寒鱼不饵。满船空载月明归　示众。众才集。师曰。汝等患聋么。患哑么。患盲么。众不答。师卓拄杖曰。幸自无疮。弗伤之也(雪巅持嗣)。

　　护国玉峰岑禅师

　　上堂。光吞万象。气夺乾坤。放之声振大千。卷之则退藏於密。既无心於彼此。岂有相於去来。故能随处作主。自然遇缘即宗。蓦喝一喝曰。还委悉么。将此身心奉尘剎。是则名为报佛恩。复喝一喝(友山石嗣)。

　　白龙自牧缘禅师

　　上堂。十五已前。吞却一个两个。十五已后。吐出三个四个。正当十五。作生捏弄。一喝下座　山回上堂。一二三四五。用力何似千钧弩。脚穿一双破艹鞋。蹋出玄沙一只虎　同一士坐次。士言。愍忠寺五味甚美。必有神调。师曰。厨被火烧。禅向甚么处去。士无语(乾乾湜嗣)。

　　寿州资寿善识知禅师

　　晚参。展两手曰。一轴图画少知音。良久曰。任是王维写不真　示众。拄杖子化为龙。吞却大地山河了也。若唤作拄杖子。却是山河大地。若唤作山河大地。却是拄杖子。到者里。分则是。不分则是。卓一卓曰。毫厘有差。天地悬隔　上堂。吾有如意宝。光辉明皎皎。分明本现成。痴狂向外讨。大众且道。是甚么宝。竖拂子曰。佛眼觑不到　游山回示众。通身着力。步步登高。拨开烟雾。直入云霄。孤峰顶上扬声叫。万象森罗总一毫。喝一喝　示众。若人返本还源。尽十方徧国土。无一处不是净妙法身。且道。山河大地。又从甚处得来。莫妄想　问如何是藏身处没踪迹。师曰。显而不露。曰如何是没踪迹处不藏身。师曰。隐而弥彰　问如何是透法身句。师曰。无毛鹞子泼天飞。曰那里栖泊。师展两手(灵远应嗣)。

　　苏州绿雪一云澄禅师

　　示众。举拈花微笑毕。师曰。一个和盘托出。一个尽底掀翻。若作正法眼藏。入地狱如箭射　颂倩女离魂曰。故园春色在枝头。半笑春风半带愁。果到枝头成熟后。两重公案一时休　颂日面佛月面佛。日面月面。头头成现。绿暗红稀。芳菲两岸。轻风一阵度溪来。花落枝头三两片(天岳昼嗣)。

　　会稽雍熙克修挺禅师

　　叩乌石炜。炜问。甚处来。师曰。云门。炜曰。云门饼。呈似老僧看。师曰。只恐美食不中饱人餐。炜器之。受印可。结庐於秦望山　示众。悬岩撒手。荆棘栖身。横三竖四。特地相承。遂起身曰。鸳鸯绣出从君看。不把金针度与人(南云炜嗣)。

　　千佛恩宠钦禅师

　　上堂。期无长短。以悟为则。非具大力量大愿力。焉能显露宗门牙爪。建立正法眼藏。须是奇特人。方行奇特事。非遇奇特人。难明奇特事。显发须是过量真。毗卢顶上现全身　上堂。祖佛玄奥大事因缘。末后牢关。纵横自在。举拂子曰。觌面荷担第一机。当来弥勒又持疑(山晓晳嗣)。

　　济南武定三圣中牧瑛禅师

