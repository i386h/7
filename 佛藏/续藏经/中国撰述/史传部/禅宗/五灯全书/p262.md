<!-- { "loadSidebar": true } -->
　　祖贯凤阳吴氏。父宦游广东雷阳而生。年十七出家。初遇源明。明示无字话。师当下便能领解。举似明。明曰。我二十年。看个无字。如蚊子上铁牛。子才学做工夫。便有许多知见。复曰。观子根器。有异於人。切莫被人哄去作长老。悞汝大事。师蒙诲。即发愿自誓。此生以悟为期。慕无际道风。入川参访。会际蒙召赴京。遂掩关不设卧具。惟置小凳。昏重并去凳。一日闻钟声有省。说偈曰。沉沉寂寂绝施为。触着无端吼似雷。动地一声消息尽。髑髅粉碎梦初回。再往谒际。适际迁化。遂求证於月溪澄。澄曰。佛法不是鲜鱼。怕烂却那日。惟东敲西击。暗垂勘验。一日侍澄。园中坐次。澄曰。你向来看甚么话头。师曰无字。澄曰。如何是无字。师曰。如今看来。恰似口金刚王宝剑。澄曰。如何是金刚王宝剑。师曰。寒光焰焰。耀古腾今。澄曰。还我剑来。师曰。拟动则犯他锋铓。澄曰。横按当轩时如何。师曰。佛来也杀。祖来也杀。澄曰。老僧来聻。师曰。亦不相饶。澄曰。杀后如何。师曰。且喜天下太平。澄曰。毕竟如何是无字意。师曰。赃贼分明。澄曰。贼即且置。还我赃来。师曰。六六三十六。澄曰。未在更道。师曰。夜短睡不足。日长饥有余。澄曰。牛过窗棂。头角四蹄都过了。因甚尾巴过不得。师曰。了无一法当情。瞥尔通身露地。澄曰。你即今向甚处安身立命。师曰。何处不称尊。后辞澄。抵浙中。掩关天目万峰庵。澄亦蒙旨。钦赐归金陵大冈。遣书召师付嘱。师适因事他出。澄临委息。命送衣拂畀之。师住山凡四十余载。明英宗天顺间。建西湖之三塔。洎天目之招明。吴山之宝莲。南山之甘露。宪宗成化初。掩关石屋。后住天真　僧问。如何是和尚家风。师曰。前江潮急鱼行涩。后岭峰高鸟泊难　僧请益曰。高峰道。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内。有一句能杀能活能纵能夺。若人检点得出。一生参学事毕。未审是那一句。师曰。待汝悟。即向汝道。曰不会。师曰。不见道。你有拄杖子。我与你拄杖子。你无拄杖子。我夺却你拄杖子　普说。宝剑全提日用中。高挥大抹肯从容。卷兮魂胆迎风丧。舒也髑髅徧地横。万死万生浑不顾。一枪一骑便收功。赵州性命分明也。血刃参天不露锋。以拂子拂一拂曰。虚空廓彻无消息。万里无云天汉碧。拶得须弥入藕丝。弥勒释迦齐叫屈。倒骑铁马逐西风。惊得泥牛从海出。诸仁者。若作奇特会。孤负己露。不作奇特会。抱赃叫屈。且作么生会解。藏天下於天下。始见林梢挂角羊　壬寅。示寂於天真。塔建本山。

　　太原五台山普济孤月净澄禅师

　　西河张氏子。首参月溪澄。令看赵州无字话。二日有省。澄异之。复入蜀独居飞雪山三年。一日炊饭定去。觉时饭已成醭。以地坐久。足为冷湿所浸不能起。得人荷至后山。调息始愈。一日坐木上。闻爆竹声。豁然大悟。自是一切时中。洞然明白。谒广福。福问。大死底人却活时如何。师曰。眉毛眼上横。鼻孔大头垂。曰如何是无字意。师曰。风行草偃。水到渠成。曰大地平沉。虚空粉碎。汝向何处安身立命。师曰。云消山岳露。日出海天清。明英宗天顺丁丑。还清凉。代王延诣内掖问道。尊礼之。令旨建寺於华严谷。额曰普济。命师住持。师尝有山居偈曰。寰中独许五台高。无位真人伴寂寥。一任诸方风浩浩。常空两眼视云霄　甘贫林下思悠悠。竹榻高眠石枕头。格外生涯随分足。都缘胸次略无求　自住丹崖绿水傍。了无荣辱与闲忙。老僧不会还源旨。一任青山青又黄　深隐岩阿不记年。名缰利锁莫能牵。七斤衫子重联补。日炙风吹愈转鲜　飒飒春风和鸟哀。清音直到耳边来。炉烧柏子端然坐。对月残经又展开　后坐脱於本山。

　　江宁大岗夷峰宁禅师

　　付法偈曰。祖祖无法付。人人本自有。沙证无授法。无前亦无后。

　　潼川州蓬溪智林天渊福湛禅师

　　以勤苦入道。获记月溪。及开堂弘化。大为楚蜀禅学所归。寿七十七。寂时。有倒骑铁马吼西风。明月清风一样同之句。盖辞世偈也。有天渊录二卷。今竟淹没无闻。

　　广善潭禅师法嗣
　　凤阳府槎山护国无用文全禅师

　　济南商河刘氏子。年十九。投灵岩祝发。初见月天。蒙示法要。次参别传。有省入。传问。虚空粉碎。大地平沉。汝在甚么处。安身立命。师曰。昨夜泥牛吞皓月。今朝木马吐清风。传曰。一归何处聻。师曰。一自白牛归雪岭。直至如今不见踪。传颔之。复往金山。谒无极。嘱师见宝月潭。潭问。有草鞋钱么。师曰。青山不露顶。潭曰。如何是应物现形。师曰。孤光明月普天辉。万象森罗全体现。一日潭入堂坐次。叫曰。寒寒。师便搬火炉向前。潭曰。如何是火炉边事。师敲火炉三下。潭微笑而出。入室次。潭拈拄杖曰。者是拄杖子。且道。主在甚么处。师夺拄杖掷地。叉手而立。潭曰。看者汉。撞却拄杖子了也。师拂袖便出。后蒙印可。出世槎山　上堂。法不孤起。仗境方生。道本无言。因言显道。今来龙象交参。诸山共处。此非小缘。感皇上之洪恩。贤士大夫之佑护。安立禅期。助斯圣化。命山僧光扬宗眼。令末运得种福田。然虽如是。犹未是衲衣下事在。且道。作么生是衲衣下事　僧问。三乘即不问。直指事如何。师曰。双峰顶上鹤栖树。九龙山下鸟啼花。曰西来祖意。蒙师指。东土相传事若何。师曰。岭上青松千古秀。涧边流水万年青　问如何是白水境。师曰。一片荒田堆四野。三间茅屋壮诸山。曰如何是境中人。师曰。白虎头边天子庙。黑龙潭上帝王基。曰人境两忘时如何。师曰。苏武不知青羝意。七郎常恨白鸦归。僧礼拜。师拍案一下　上堂。举古人道。扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似盆倾。且道。意作么生。众无语。师曰。不识匡庐真面目。都缘身在此山中。

　　江宁崇福大慧觉华禅师

　　维扬刘氏子。初见海舟。有省。复参宝月於繁昌。遂蒙印证。住后。上堂。举拂子曰。威音那畔。只是者个。如今目前。也只是者个。若唤作拂子。瞎却人天眼目。不唤作拂子。瞎却人天眼目。大众。毕竟唤作甚么。若也直下见得。便知迦叶微笑。二祖觅心。了不可得。绍如来传灯。续祖宗正脉。良久曰。千圣不能识。以拂子击香案一下。

　　河南伏牛翠峰德山禅师

　　关陕西夏人。幼质朴。年三十始出家。从云南牛首海。为弟子。海寂。师得遍参。而碍膺之物终苦未除。因古峰指。参宝月潭。潭曰。子期心固远。特欠一番彻骨在。过此从死中活来。向人出言吐气。始有着落。不然总没交涉也。师闻。於是入伏牛。苦心六年。始得大彻。出世瓣香。为潭公拈出也。异日在都门吉祥。时以众广。当事者物议。师为舍众。归伏牛。众益盛。说法凡三十年。一日谓众曰。归欤归欤。吾北人归北。首丘愿也。遂还京师延寿。未几。示寂。年八十有一。弟子奉全身。[疗-(日/小)+土]於寺普同之后。有赞师像曰。有风斯清。有月斯明。猗欤翠峰。玉振金声。

　　颐庵真禅师法嗣
　　处州白云无量沧禅师

　　示众。二六时中。随话头而行。随话头而住。随话头而坐。随话头而卧。心如栗棘蓬相似。不被一切人我无明。五欲三毒之所吞啖。施为动静通身是个疑团。疑来疑去。终日呆桩桩地。闻声见色。管取[囗@力]地一声去在。虽然。切忌唤钟作瓮。喝一喝。

　　和庵忠禅师法嗣
　　奉化福泉法海用刚宗软禅师

　　示众。大凡做工夫。只要起大疑情。不失正念。千疑万疑。祇是一疑。才有间断。即落空也。见汝等做工夫。未曾半月一月。打成一片。焉得不走作果。若真疑现前。撼摇不动。自然不怕惑乱。又不得起一念欢喜心。才有丝毫异念。即打作两橛。只管勇猛忿将去。终日如个死汉子相似。到者般时节。那怕瓮中走却鳖。

　　西禅瑞禅师法嗣
　　棠城宝文洪印禅师

　　古渝棠城张氏子。礼西禅瑞有年。因瑞迁化。远扣楚山琦。值定王除禫请琦升座。师出问。雷音动地。选佛场开。一会灵山。俨然未散。未审皇恩佛恩。如何补报。琦曰。荡荡尧风清六合。明明佛日照三千。师曰。祝赞已闻师的旨。拈花微笑意如何。琦曰。机前有语难容舌。独许头陀一笑传。师曰。玉梅破雪。红叶凋霜。适官家除禫之辰。乃鹤驾仙游之日。未审即今何在。琦竖拂曰。在山僧拂子头上。成等正觉。放大光明。与三世如来。共转法轮。汝还见么。师曰。与么则徧界绝遮藏也。琦曰。要且有眼觑不见。师曰。只者觑不见处。不隔纤毫。琦曰。未是妙。师曰。未审如何是妙。琦曰。二边俱抹过。始见劫前人。师曰。蒙师点出金刚眼。死去生来更不疑。琦曰。俊哉衲子。透网金鳞。出语标宗。不霟西禅之嗣。更须保任。切莫自欺。师曰。人天证明。谢师印可。

　　性空无极闻禅师

　　尝作显宗歌曰。达此宗无今古。拶破虚空还自补。声色堆头妙觉场。放去收来无间阻。体中妙。夜半木人临镜照。波斯南岸嚼寒冰。塞北婴儿街市闹。用中元。石女吹笙碧树巅。赵州葫芦挂东壁。村中王老夜烧钱。元中元妙中妙。宝丝网里斗明珠。须向暗中通一窍。海潮音炽然说。师子筋琴弹白雪。两岸青山笑点头。百年古调翻来别。

　　南岳下二十八世
　　翼善慈禅师法嗣
　　金陵翼善宝峰智瑄禅师

