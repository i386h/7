<!-- { "loadSidebar": true } -->

　　梁州水月慈门性毓禅师

　　上堂。水月弘开选佛场。钝无作略任郎当。如今无法资谈柄。拄杖郎当佛祖忙(破山明嗣)。

　　丰都二仙觉城明柱禅师

　　上堂。昨日今朝。元无有定。劈面拈起。如泡如影。坐断净明。佛头倒行。摩竭正令。击拂子曰。野狐窟里产麒麟。猕猴各佩轩辕印(破山明嗣)。

　　涪州天台默石道悟禅师

　　上堂。卓拄杖曰。白云为盖。流水为琴。一曲两曲无人会。雨后夜塘秋水深。掷下拄杖。便归方丈(破山明嗣)。

　　开县鹤峰莲月道正禅师

　　幼颖悟。长习教乘。遍游讲肆。后参万峰明于昭觉。得印证。出住鹤峰　上堂。春山迭乱青。春水漾虚碧。寥寥天地间。独立望何极。虽然如是。明觉老汉。未免眼中有物。诸人莫被当面瞒过　后住随州玉泉。结集破山遗录。为双桂功臣(破山明嗣)。

　　四川报恩石龙印雪禅师

　　上堂。佛诞生。佛成道。空里折花迟。水中涝月早。台出勘破赵州婆。临济平田打之绕。垢面蒙头。大虫纸帽(破山明嗣)。

　　四川新宁西瞿月望禅师

　　上堂。啸月眠云。扶筇天外。和泥合水。垂手尘中。放行则千花生碓嘴。把住则万岳尽无颜。且道觌面相逢又如何。竖拂子曰。眼下何妨安个鼻(破山明嗣)。

　　贵州安顺紫竹灵隐文禅师

　　西川[廿/猱]州高梁人。族姓王。投邑之木兰寺大千披剃。决志参方。先在黄檗座下。苦行数载。因阅禅宗正脉。向车不行打牛即是底公案。忽尔透脱。身心轻快。到中路司。参万峰明。入门便问。千七百公案即不问。如何是学人吐不出的消息。明蓦举拂子曰。汝道老僧者是那一则。师便喝。明亦喝。师又喝。明便打。一日明举杯问曰。清净行者。不入涅盘。犯戒比丘。不落地狱。汝作么生。师夺杯。覆却而出。复一僧至。明举前话。其僧不诺。明打逐曰。汝不会我两人意。乃落堂曰。我为法王。於法自在。有人颂得出。老僧衣钵。两手分付。师呈颂。明即上堂付嘱　住云南云集寺。上堂。问从上宗乘即不问。今日升座说甚么。师曰。不容冬瓜瓠子会。惟许通方衲子知。曰和尚还有为人处也无。师便打。僧一喝。师又打。乃曰。冬日晴。喜鸟鸣。听来无别意。声声唤醒人。且作么是醒。荐取本来真面目。红炉焰上雪花明。雪花且置。试问大众。如何是本来面目。以拄杖打圆相曰。会么。长舌不离开口大。原来鼻直两眉横　问。持戒人。足不履生草。为甚么南泉斩猫。归宗斩蛇。师卓拄杖曰。会么。曰会。师曰。是斩是杀。僧无语。师曰。不快漆桶　问。如何是和尚家风。师曰。持刀按剑。曰因甚如此。师曰。死活不知　问。佛未出世。祖未西来。还有佛法也无。师曰有。曰在甚么处。师曰。会么僧拟开口。师便打(破山明嗣)。

　　渝州治平慧觉照衣禅师

　　綦江熊氏子。参破山明于蟠龙。一日侍立次。明举惟佛与佛乃能知之。且道知个甚么。师曰。不许知。曰因甚不许知。师曰。知即凡夫。便礼拜。明劈头一踏曰。再下一语。恰老僧意钵袋子许汝有分。师打桌上三拳曰。是何意旨。曰冤对两相逢。全身秘不得　上堂。卓拄杖曰。渝州法道把眉攒。瓦砾荆榛不忍看。今日山僧重按剑。家家有路透长安。拽拄杖下座　上堂。吃饭打湿口。洗面打湿手。个事本现成。人人尽知有。只不合等闲问着。十个有五双。眼似流星。口似扁担。依旧面前背后。佛法不得顺。手拍膝下座。

　　渠县观音僧可印实禅师

　　上堂。波澜浩渺。却是文殊境界。天空云净。无非普贤道场。且道毗卢主法身主。又如何分说。卓拄杖曰。黄河三千年一度清(破山明嗣)。

　　梁山灵木印绶禅师

　　上堂。柳绿桃红。山青水碧。头头见劫外风光。处处显大人境界。风不鸣条。雨不破块。咄。贵尔当阳坐断。是非一总不会(破山明嗣)。

　　阆城当阳九昭寂朗禅师

　　参双桂明。问如何是大白牛车。明便打。师曰。车在这里。牛在甚么处。明又打。师曰。棒头有眼明如日。明复打。师拂袖便出。一日明垂偈曰。驴事未完马事到。谩将底事讨分晓。汝续后句看。师应声曰。浑然正令续杨岐。露柱灯笼俱蹋倒(破山明嗣)。

　　益州彭水龙洲三际如通禅师

　　陕西长安人。礼草堂老宿剃染。南询首参天童悟。问觌面相呈时如何。悟便打。师便喝。悟曰。我打你喝。意旨如何。师曰。不敢辜负和尚。悟曰。未信你在。师拂袖便出。往参破山明于西堂。一见便问。觌面相呈。请师痛棒。明曰。不打你者钝汉。师曰。恁么多此一问。明曰。犹嫌少在。师礼拜。明曰。你向甚么处见老僧。师即竖拳曰。虚空包不住。大地载不起。明曰。既然如此。你适才向甚处礼拜。师便喝。明休去　僧问。和尚住此山。以何法示人。师曰。龙渊峰七高八低。玉带水左曲右湾(破山明嗣)。

　　巴州清凉壁观印嵩禅师

　　参双桂明。问千里趋风呈一问。瞎驴宗旨请师宣。明振威一喝。师曰。恁么则无边剎海虚明镜。大千沙界掌中珠。明又喝。师曰。闻师久蓄荆山玉。凭众当阳借一观。明曰。横看不足。竖看有余。师礼退(破山明嗣)。

　　衡州开峰密行寂忍禅师

　　滇南宜良人。参破山明于双桂。问不远千里。礼拜和尚。千里内即不问。千里外一句作么生。明曰。两眼对两眼　一日。砌墙有蜈蚣出。师大叫曰。蜈蚣双桂。明抬头看。师以石打作两断。明曰。你道他性命在那一头。师以脚踏之。明曰。究竟不知在那一头。师便出(破山明嗣)。

　　云南狼盘大吼印传禅师

　　上堂。石头和尚道。针札不入。药山和尚道。石上栽花。狼盘这里则不然。如百花丛里相似。那个鼻底。无些香气(破山明嗣)。

　　四川梁山月宗印星禅师

　　僧问。离四句绝百非。请师直指西来意。师曰。星河忽发怒。梁山飞半空(破山明嗣)。

　　四川双桂圣可印玉禅师

　　上堂。今朝正月十五。处处敲锣击鼓。灯笼通身放光。露柱就地起舞。揭临济之三元。抽云门之一顾。竖拂子曰。大众会么。复击一下曰。发机须是千钧弩(破山明嗣)。

　　河南圣山寂光印豁禅师

　　上堂。僧问。达磨西来所传何事。师掷下拄杖曰。会么。僧无语。师曰。我当时见双桂。被他一问。只得面赤而归。至今觉有惭色。便下座(破山明嗣)。

　　关中兴善易庵印师禅师

　　西蜀成都人。佛成道日上堂。一点明星未变更。瞿昙觑破使人惊。妄想执着成何事。心佛众生尽强名　双桂老人诞日上堂。大众会么。丹桂月中香易远。青松云里干苍苍。况挝涂毒惊天鼓。杀活声光万古殃。且道闻者如何。儿孙触着命根断。半篆炉烟热恨长　佛诞上堂。过去已过去。未来浑莫算。年年四月八。人人庆佛诞。当日独称尊。今朝冤害徧。不堕云门机。瞻仰资无限。大众既同瞻仰。还见释迦老子么。蓦竖拂子曰。不涉去来今。毫端全体现(破山明嗣)。

　　四川开山快雪印国禅师

　　僧问。如何是深深意。师曰。没头没脑(破山明嗣)。

　　开县石床印平禅师

　　久参万峰明。俾师首众秉拂。僧问。吾师如何得居第一座。师拈起拂子曰。还有过得伊者么(破山明嗣)。

　　梁县宋兴万竹印苇禅师

　　上堂。尘尘三昧。箩里饭桶里水。要饮便饮。要食便食。何须走千门入保社。到头元是昔年人。面上风霜徒受折。卓杖曰。咄咄(破山明嗣)。

　　泸州奉仙秋水印满禅师

　　僧问。如何是佛祖向上事。师曰。烈焰光中难措足。白云堆里且宵眠(破山明嗣)。

　　广元凤凰古城道坚禅师

　　僧问。如何是西来大意。师曰。凤凰舌头短(破山明嗣)。

　　大竹百城印着禅师

　　上堂。今朝九月九。万物随时候。满泛茱萸茶。何用菊花酒。孰能常惺惺。惟此拄杖友。且道。拄杖子有长处么。卓拄杖曰。渡水穿云频借力。闲来犹得扰龙门(破山明嗣)。

　　顺庆真如本源海液禅师

　　郡之姚氏子。十七为大僧。便知参究。一日上佛殿。见风吹经飞动。悟得活泼消息。后参双桂明。一见便问。如汝文殊无是文殊。若有是者则二文殊。汝作么生会。师曰。直截根源。本无有二。明曰。恰恰用心时。恰恰无心用。无心恰恰用。常用恰恰无。师曰。古人神悟处。自不落窠臼。明曰。善自护持(破山明嗣)。

　　梁山云幻印宸禅师

　　僧问。如何得一尘不染。师曰。癞猪队里(破山明嗣)。

　　梁山云峤印水禅师

　　参双桂明。一日闻钟有省。述偈曰。此事毋劳形影求。当阳一击解千愁。多年参访皆无用。掌上原来有指头(破山明嗣)。

　　重庆碧岩千松印万禅师

　　成都杜氏子。上堂。今日升座笑呵呵。踢倒净瓶。会也么。法法头头皆是道。毗卢顶上任高歌(破山明嗣)。

　　蓬溪八关六岫印奎禅师

　　川东长寿郑氏子。上堂前日昨日今日。重重播扬家丑。非是舌底喃喃。务要大家知有。乃顾左右曰。如何是知有底消息。拍香几曰。咄(破山明嗣)。

　　梁州盛山雪堂颕初印显禅师

　　开江徐氏子。付嘱后深隐牛山。迨明顺世。众请封龛曰。灵山双趺示相。少林只履明宗。检点将来。吾师轨同一辙。昔也放开奋迅全机。今也卷怀那伽大定。正值锁封时节。大众作么生会。良久画○曰。万里清光归碧汉。一轮明月照山河(破山明嗣)。

　　射洪清果不会法通禅师

　　南充杨氏子。初参福严容。问。是甚处人。师曰四川。容曰。你带的附子黄连。何不呈出。师进前作女人拜。容曰。川僧弄虚头。师一喝便出。后参双桂明。师问。某甲末后来。请师最初句。明曰。老僧举杯吃茶。不知甚么粗细。师两手叉腰作听势。明打曰。者汉久在江南吃馊饭。却来这里讨新鲜。师连喝便出　上堂。至圆至妙。至难指踪。电光弗及。石火罔通。回头转脑。丧却家风。一念知非。耳热面红。是个甚么。为万物宗。喝一喝(破山明嗣)。

　　古阆啸宗印密禅师

　　僧问。子湖捉僧捉贼。和尚作么生判断。师曰。是即不是　问。教中道。结集法眼。无令断绝。又曰。倒却门前剎竿。是断绝。不是断绝。师曰。千圣不传(破山明嗣)。

　　梁山虎城黑滩指北通鉴禅师

