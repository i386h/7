<!-- { "loadSidebar": true } -->
　　上堂。丁一卓二。白云淡泞。放两抛三。涧水潺湲。住住。假鸡声韵难瞒我。未肯模糊放过关。以拄杖卓一下曰。这个唤作关。诸人作么生过。时有僧才出。师连打曰。也不得轻放。随后曰。的是孟尝门下客。从教一去不轻还　元夕解制上堂。火就乾。水就湿。棘何曲。松何直。南来自南。北去自北。出门草漫漫。沿街灯簇簇。一棚两棚。三椀四椀。六六原来三十六。说与今朝衲子。各各观光饱足　示众。天上天下唯我独尊。世尊最初之句。正法眼藏。涅盘妙心。世尊末后之机。此话西遍西天。东遍东土。必也共相委悉。及乎轻轻拶着。多是开口不得。更向语言上寻。心思上卜。日日日东升。日日日西没。有日会时。金乌飞向虏渊。玉兔走入旸谷　示众。寒山寺笑呵呵。法华院挨济济。黑豆子换人眼睛。红荔枝赤荔枝。与人吞啖。闭目食蜗牛。何处门头无几个。开眼吃鼠粪。谁家釜里有两颗。会则虾蟇大虫。猫儿老鼠。不会。三世如来。一大藏教。在你脚底。参　结七上堂。山僧有两个关棙子。三十年行脚。东寻西讨。未敢布露。今日结七安禅。为汝等拈出。要且坐断仰山九十六种圆相。及得尽底去也。释迦达磨。未能出得这里。师以手画△▽曰。诸禅德。若透得这两字。如天有日月。照临八表九州。如地有泉渊。周流五湖四海。如人有眼目。勘验天下衲僧。且道。以何为验。乃竖拂子曰。还识么。复放下拂子曰。还会么。山僧字义已说。注解已竟。个中若有仙陀客。何必文殊下一槌　春朝上堂。桃花红李花白。揭开佛祖眼睛。小叶柳大叶杨。穿过衲僧巴鼻。泥牛打破。千年古木敷荣。木马牵回。万里长途瞬息。出谷黄莺毛自乾。入水乌龟头不湿。有智主人黑眼漆。无位真人赤骨律。咄咄。何处春睛轰霹雳　示众。咄咄咄。临济小厮儿。[祝/土]着大愚肋。不禁三拳叫屈声。风清月皎有何极。子规啼上杜鹃花。长恨游人归不得。归不得。归便得。十分春色满皇都。五陵公子鞭骢勒。夜来烂醉卧花街。回头日出东方白　士问。百姓日用而不知。知得又如何。师曰。智者见之。谓之智。仁者见之。谓之仁。曰请示佛法。师曰。你自己屋里不打点。问他家事　问。如何是彼岸。师曰此路。曰问水答水。问虫答虫。学人问彼岸。因甚和尚答此路。师曰。此路不通(弥壑澧嗣)。

　　益州嵩山楙竹福慧禅师

　　渝州长寿叶氏子。因遭变乱。父母窜散孤身南避黔州。不觉一念回观。立志脱白。求礼东明晓剃落。未几。去谒龙门澣。示以万法归一一归何处话。参究有年。始有契悟。仍受龙门记莂。出住云南慈云。蒙化竹林。顺宁五福。树宗善法。富民法华。澄江弥勒。益州嵩山　上堂。即心即佛也不是。非心非佛也不是。不是心不是佛不是物也不是。泥神笑金刚骨出。土地骂伽蓝面黑。会则脱体风流。不会莫枉久立　上堂。一二三四五六七。杨岐老子舌头赤。新妇骑驴阿家牵。伶俐衲僧争得识。喝一喝　上堂。去年春在天目。今年春在五福。却把寒梅仔细看。枝枝撑破山头绿。谁家洒酒赛勾芒。不管子规啼血出　上堂。僧问。如何是三宝。师曰。稻梁菽。曰意旨如何。师曰。二时吃得鲍齁齁。乃曰。若是德山临济。以杖指曰。且向这边立。若是文殊普贤。以杖指曰。且向这边立。顾左右曰。卧龙不合为诸人注脚。便下座　上堂。一声呱破称雄。安知云门棒折。更有白拈老子。说他所见不别。拈拄杖曰。当断不断返招贼。掷拄杖。呵呵下座　中秋晚参。青山日日雨倾盆。祇说广寒羞见人。忽地睛开天如洗。清光依旧在江苹。蓦召众曰。正恁么时。还是修行耶。供养耶。拂袖归去耶。星随平野阔。月涌大江流　开南小参。拈拂子召众曰。会么。开南尽处是天涯。竹引清风日正斜。杖上无钱沽白酒。且倾一碗赵州茶。笑者如麻。不笑者如麻。放下曰。吽[癹-又+文]咤　小参。匡徒领众竭吾才。祇要儿孙正眼开。若是分明开正眼。众生诸佛一坑埋。以拄杖画一画曰。且道。毗卢遮那聻。复画一画　小参。知见立知。即无明本。知见无见。斯即涅盘。蓦竖拄杖曰。安楞严。安楞严。你何曾识得。菱花未照前　示众。寸丝不挂。粒米不餐底衲僧。正好痛与三十棒。为甚如此。为他祇解洁白地上作活。未解一切处流通。虽然。且到这里着　示众。要取便取。要舍便舍。取舍两忘时如何。大唐国里。安他不下　士问。如何是父母未生前面目。师劈口掌曰。是生耶。未生耶　问。如何是水中月。师曰。教你捞摸不着(山晖澣嗣)。

　　五灯全书卷第九十七

　　五灯全书卷第九十七补遗
　　临济宗
　　南岳下第三十六世随录

　　松隐栢山森禅师

　　问如何是松隐境。师曰。桥横活水由升降。塔拄清风任往还。曰如何是境中人。师曰。体挂袈裟离世相。心悬祖印出人间。曰法王法令意旨如何。师曰。急须着眼看仙人。莫看仙人手中扇　小参。三乘十二分教。俱是止啼黄叶。一千七百公案。总乃陈烂葛藤。今向诸佛谈说不着处。诸祖行履不到的。略通一线。言外知归。举拂曰。初开新气象。齐唱太平歌　晚参。万缘丛中夏五月。松隐林开狮子窟。个个心空及第归。尘说剎说炽然说。炽然说无间歇。山色无非清净身。溪声尽广长舌(冠嵋澣嗣)。

　　智海昙绍杲禅师

　　上堂。南泉斩猫。打失两只眼睛。赵州礼拜。嬴得一辆草鞋。打锁敲枷。斩钉截铁。是山僧分上事。诸人分中。又作么生道。良久曰。十字街心一块砖　上堂。摩尼珠人不识。如来藏里亲收得。蓦召曰。大众。如何是摩尼珠。唤什么作如来藏。良久。乃以手指曰。者个上座肥。那个上座瘦。便下座　清明上堂。草芊芊。花烂熳。春风拂面寒。纸钱灰缭乱。触目烟霞处。俱是名利汉。终日走红尘。何不回光看。各各持锹着土。声声唤子呼爷。不如子规亲切。叫道急早还家。夜来何处狂飙起。吹落人间多少花　僧参。师良久。曰和尚何得一语不施。师曰。早识得汝了也　僧参。师曰。近自何来。曰台山。师曰。闻说清凉石。被海龙王移去。是否。僧罔措。师打曰。何得不持五戒(弥壑澧嗣)。

　　洪都法药百拙伦禅师

　　结制上堂。今朝法药结制。大似一场儿戏。柴炭浑无些些。却也不成垆鞴。辜负龙象到来。犹如贼打空室。非是山僧吝财。要汝偷心顿息。诸方点铁成金。我道点金成铁。从来眼里不着沙。历劫何曾异今日。呵呵呵。好大哥。瞥不瞥。若不瞥。且自关门去拽石。蓦然蹋着自家底。九九元还八十一。喝一喝　解制小参。九旬闭门造车。今朝开门合辙。打车打牛。总莫交涉。苏州有常州有。八角磨盘空里走。遇着拾得与寒山。鼓掌呵呵笑破口　僧参。师竖拂子。僧便喝。师曰。作家禅客。宛尔不同。僧又喝。师曰。山僧今日失却一只眼。便打出　问。如何是一。师曰。今日不答话。曰为甚么不答话。师曰。恐汝落在二(山衣瀇嗣)。

　　泰州定慧容德裕禅师

　　示众。只合寒江坐钓矶。等闲识得旧荷衣。虽然踏着家山路。云护春深出绣纬　颂台山婆子曰。两岸芦花两岸香。杖藜云外异清凉。道人行处离中虚。日月经天有底藏(法音[沆-几+桀]嗣)。

　　建隆拙翁最侍者

　　一日坐香次。[沆-几+桀]问。如何是本来面目。师曰。腿麻脚酸。[沆-几+桀]曰。莫错好。师曰。甜瓜彻蒂甜。苦瓜连根苦　颂本来面目曰。昔年携手向高台。丛菊丹枫覆酒杯。今日半山园独醉。清风明月久徘徊(法音[沆-几+桀]嗣)。

　　苏州西山机先晓禅师

　　示众。拈拄杖卓一卓曰。勘破了也。底事分明全露布。何须重迭费商量　小参。以拂子向空中点三下。乃顾左右曰。见么。家肥生孝子。国霸有贤臣。掷拂下座(法音[沆-几+桀]嗣)。

　　庐陵聂先乐读居士

　　参建隆[沆-几+桀]。一见机契。每入室棒下得旨。一日[沆-几+桀]举拂子。士曰。入地狱如箭射。[沆-几+桀]放下拂子。士曰。入地狱如箭射。[沆-几+桀]曰。不拈不放一句聻。士曰。入地狱如箭射。[沆-几+桀]曰。西来大意。可曾会么。士曰。拈个泥弹子。打杀活雀儿。[沆-几+桀]曰。还能救得么。士曰。满堂僧不厌。一个俗人多。[沆-几+桀]便打退。士辑续指月录。行世(法音[沆-几+桀]嗣)。

　　松江倪超定永清居士

　　淹博古今。以诗名世。入建隆[沆-几+桀]室。有机最契。呈偈曰。那容门外木马行。不闻海底泥牛叫。一拳打倒四金刚。弥勒果然呵呵笑。[沆-几+桀]颔之　一日雪首座问。纸缝中有本来面目。日月照耀。居士可曾见么。士便喝。雪曰。诗在笔尖头。大地山河在舌头。且道。当人心血。如此用尽。成得什么边事。士曰。野鸭子飞过去也。雪曰。麻三斤见过也未。士曰。从来不曾妄诞。雪曰。乾矢橛用得着么。士曰。悉凭首座证据。雪曰。四句外。别通一线看。士曰。夜深困倦(法音[沆-几+桀]嗣)。

　　明州补陀自天育禅师

　　晚参。薄福住补陀。家常事事无。僧堂名不二。少炭漫开炉。不用暖处商量。贵在当阳抛出。且道。火种在甚么处。蓦举拂子曰。唤作火烧杀你。不唤作火冻杀你　示众。春回大地雪漫漫。莫作寻常景致看。指出箬山头已白。人间疑是玉龙皤。顾左右曰。莫受人瞒　退院示众。千丈岩前浪泼天。三山云接箬山连。海门风急潮回晚。收拾丝纶过别川。横担拄杖。下座(拳石沃嗣)。

　　明州隐学岸麟骏禅师

　　示众。举僧问睦州。一言道尽时如何。州曰老僧在汝钵囊里。又问云门。一言道时尽时如何。云曰裂破。师曰。或问隐学。一言道尽时如何。合取两片皮　小参。今朝腊月十四。诸人看是不是。当阳放大宝光。切忌当面蹉过。不蹉过。寒则彻骨寒。热则通身热。喝一喝。下座　问。一年之稻。早已收割。一生之道。为甚不了。师打曰。且道了也未(拳石沃嗣)。

　　常州万育霖沛汾禅师

