<!-- { "loadSidebar": true } -->
　　兰溪倪氏子。十七。从正觉院文译受业。诵楞严。至如人以手指月示人是人因指应当见处。豁然有省。往参双林正庵誾。誾问。黄檗打临济。你作么生会。师曰。按牛头吃草。誾奇之。命典维那。后出世径山。示众。坐断凌霄已十年。拖犂拽杷饱苍烟。如今休去便休去。啸月吟风乐自然。晚退居东堂。元元统甲戌十月三日示寂。书偈曰。祖师门下客。开口论无生。老我百不会。日午打三更。泊然而逝。寿六十七。腊五十。全身塔于圆照庵。

　　西白金禅师法嗣
　　金陵保宁敏机觉慧禅师

　　吴兴人。得法西白金。出世嘉禾之祥符。复分座天界。寻主保宁。与宋文宪公濂友善。尝为师作冲默斋记　师着弥勒颂曰。弥勒真弥勒。人人苦不识。倒转布袋来。有无一时悉。

　　时庵敷禅师法嗣
　　杭州净慈佛鉴简庵希古师颐禅师

　　嘉禾李氏子。年十七。依万寿天宇净受业。后宇住临江西华。师侍行。室中因缘不契。愤然走灵隐。谒时庵敷。敷问。那里来。师曰江西。敷曰。曾见马大师顶相否。师曰。千年桃核里。觅甚旧时仁。敷颔之。命居择木寮。后因狗子无佛性话。有疑请益。敷曰。待冷泉逆流。即向汝道。忽一日有省。诣方丈曰。冷泉逆流也。敷曰。见什么来。师曰。千峰势倒岳边止。万派声归海上消。敷喝曰。脱空谩语汉。三十年后。落节去在。师拂袖便出。后住杭之崇福。徙万寿。明成祖永乐中。征修大典。师应诏。事竣。敕主净慈。宣宗宣德壬子。忽语众曰。吾行矣。命浴更衣。书偈曰。须弥一拳。大海一口。海竭山崩。乌飞兔走。危坐而寂。塔雷峰之阳。

　　天界昙禅师法嗣
　　金陵灵谷定岩净戒禅师

　　吴兴人。参觉原昙於天界。昙举桶箍爆因缘问之。师拟议。昙厉声曰。早迟八刻了也。师言下大悟。明高帝洪武初。诏住灵谷　示众。举长庆道。总似今日老胡有望。保福道。总似今日老胡绝望。师颂曰。平展机筹不用夸。抑扬元属当行家。曹溪波浪如相似。那得儿孙若稻麻。有续刻联珠颂古行世。

　　天界泐禅师法嗣
　　明州天童佛朗湛然自性禅师

　　云阳韩氏子。出家。礼慧海智为师。一日智问。父母未生前。那个是你本来面目。自此怀疑者七年。时与旌川草庵一幻生福二友。受切磨之力。一。举有句无句如藤倚树话问师。师拟议。一劈脊便打。师愤然。彻夜不睡。天明忽闻敲火筯作声。豁然洞彻。乃谓一曰。夜来公案。今日要与汝决断。一握拄杖问。句归何处。语未绝。师劈手夺却。抝作两橛。撺向窗外曰。别处烧。径入堂卧。福闻。特问曰。且喜性兄大事了毕也。师喝曰。贼不打贫儿家。一日问一。祖意教意。是同是别。一曰。秋树飘黄叶。寒天掘地炉。师曰。我且不问他。后谒天界全室泐。举此话问曰。某昔年曾问一师友。祖意教意。是同是别。他道。秋树飘黄叶。寒天掘地炉。今日请和尚决断。泐曰。病翁年来腕无力。拄杖床头且靠壁。师曰。有人不肯和尚与么道。泐拈拄杖打曰。待他露柱眼自开。铁蒺藜槌当面掷。师便礼拜。后出世里之普光。明高帝洪武丁巳。迁常州永庆。公选住抚州疎山。复被旨住持天童　僧问。牛过窗棂。头角四蹄都过了。因甚尾巴过不得。师曰。碗脱丘。曰恁么则昔时大慧。今朝佛朗也。师曰。莫认六龙城作舅家。曰的旨师分付。回程事若何。师曰。急须吐却　上堂。一即三。三即一。是圣是凡分不出。木人着锦衣。石女风流急。惯操没弦琴。能吹无孔笛。深深海底行。高高峰顶立。露柱来稽首。虚空齐应拍。万象侧耳听。大家笑一掷。且道。笑个什么。饭箩里饿死人。不肯自家开口吃。饶你到三十三天。本来饥苦争消得。卓拄杖曰。吽吽。便下座　上堂。今朝十月旦。衲子修冬办。拨开炉焰火。更莫问柴炭。渴饮铜汁羹。饥餐铁钉饭。大众。还知囊无系蚁之丝。厨乏聚蝇之糁么。到与么地。不可躲懒。卓拄杖下座　谢头首上堂。布毛才吹。化现无边华藏世界。金槌在握。纵擒一切诸佛如来。扑碎茶瓯。遍地金声玉振。挈漏灯盏。触处耀古腾今。兔角杖。挑大千日月。龟毛拂。转尘劫法轮。还见佛国山[跳-兆+孛]跳。撞破汝诸人鼻孔。戳瞎汝诸人眼睛么。喝一喝曰。春风夏雨应时来。李白桃红次第开　上堂。去年今日。居楞伽山。彼四众喜。此处少一人。今年此日。居佛国山。此四众喜。彼处少一人击拂子曰。一身为无量身。无量身为一身。行则普天普地行。坐则徧一切处坐。说甚么东西南北他方此界。检点将来。犹在化城。且道。宝所一句作么生。便下座　上堂。贪瞋痴戒定慧。戒定慧贪瞋痴。无明解脱知见。解脱知见无明。一切众生诸佛。诸佛一切众生月落山无影。风来树有声。大千无对待。露柱闹纵横。喝一喝。下座　上堂。今朝十月初一。衲子备炭开炉。汝善知时识节。吾不者也之乎。生佛已前茅草令。清风自在满皇都　一日。有一峰宁会下数僧到。师问。汝等是宁和尚弟子否。曰是。师曰。借问汝家事得么。曰得。师曰错。复问。峡富山前三草二木。昼夜作师子吼。是一峰语否。曰是。师复曰错。僧无语。师曰。汝等何得五戒也不持。晚年退归普光。作终焉计。

　　成都大隋无初德始禅师

　　日本信州神氏子。幼聪颖。遇群儿嬉戏。輙引去。见僧则喜动颜色。从州之天宁。出家受具。博极群书。已而念觉阿之为人。得请命其王。随国使宣闻溪诣阙。使还。师愿留华夏。上许。首参全室泐。掌内记。久之。尽得其道。会泐有西域之行。师游古幽都。憩庆寿。时当明洪武壬戌。适独庵衍寺莅寺事。衍视师为犹子。相与激扬临济宗旨。甚相得。庚午。师告去。礼峨嵋。献王命出世彭州大隋。瓣香为泐拈出矣。一住七年。法席甚盛。永乐壬辰。特旨聃领龙泉寺。师高提祖印。勘辩方来。一出言象之表。平昔喜赈恤贫困。薄己厚人。善於诱物。宣德戊申九月。无病端坐。寂於退处之金刚室。茶毗。获舍利百余。弟子辈。建塔[疗-(日/小)+土]焉。

　　净慈德禅师法嗣
　　杭州灵隐无文本褧禅师

　　四明定海谢氏子。年十四。出家於郡之五台寺。剃染受具。严习毗尼。闻孤峰德旺化保宁往叩。一日德问曰。闻汝和梁山十牛颂。试举看。师拟对。德遽掩其口曰。牛在甚么处。师曰。已犯和尚苗稼了也。德曰。未在更道。师掩耳而出。德异之。命为侍者。时仲芳伦。退居寺右新庵。师往来决择。元至正丙午。开法姑苏觉严。瓣香为孤峰嗣。明高帝洪武中。宜兴静乐院请师。易讲为禅。未几。诏徙蒋山于孝陵之东。赐额灵谷。敕物外羲住持。命师居第一座。为众表率。洪武乙亥。补灵隐。居五载　建文己卯春示微疾。蒙室范堂洪候问。值师气喘。洪曰。赵州道。诸人被十二时使。老僧使得十二时。和尚作么生。师竦身曰。唤甚么作十二时。洪曰。争奈气急何。师震声一喝。问左右今朝是几。曰二月二十七日。乃索笔书偈曰。吾年七十有五。涅盘生死不堕。虚空背上翻身。靠倒飞来小朵。掷笔泊然而化。阇维。顶骨不坏。舍利无算。门人宗衍等。敛诸不坏。塔於双桂庵。分爪发葬于静乐。

　　止岩成禅师法嗣
　　衢州乌石杰峰世愚禅师

　　郡之西安余氏子。自幼好礼佛塔。弱冠弃家。投兰溪显教寺剃染。受具足戒。谒古崖石门断崖中峰诸大老。佩受法训。栖止南屏。三年不踰户限。时止岩成。倡道大慈。师复往谒。成举南泉不是心不是佛不是物。是甚么。师茫然。于是仍返南屏。一夕闻邻僧诵证道歌。至不除妄想不求真。豁然如释重负。乃曰。佛法元在目前。人自远之耳。即述偈曰。时时觌面不相逢。吃尽娘生气力穷。夜半忽然忘月指。虚空迸出日轮红。走见成。成才见。便喝曰。何处见神见鬼来。师曰。今日捉了贼也。成曰。赃在何处。师便喝。成曰。开口合口都不是。向上道将一句来。师曰。徧界明明不覆藏。成拈竹篦。师便掀倒禅床。成曰。敢来者里捋虎须。连打三下。因命为侍者。元至顺。出世里之乌石。迁广德石溪　开堂日。僧问。远离乌石岭。来赴石溪山。开示人天路。如何透祖关。师曰。龙生金凤子。冲破碧瑠璃。曰与么则觌面不相识。千里可同风。师曰。重迭关山路。曰达磨西来。不立文字。直指人心。见性成佛。既然不立文字。何得流传至今。师曰。官不容针私通车马。曰直指人心指那个心。师曰。开口不在舌头上。曰见性成佛。性在甚么处。师曰。太湖三万六千顷。夜夜波心月色明。曰记得傅大士道。空手把锄头。步行骑水牛。人从桥上过。桥流水不流。此意如何。师曰。切忌当面蹉过。曰与么则有意气时添意气。不风流处也风流。师曰。毫厘有差。天地悬隔。曰此事且止。记得经中道。大富长者即是如来。为复是累劫中来。为复是今生契证。师曰。涧深花落远。山高树影长。曰今日直心居士。捐舍家赀。营建石溪道场。请和尚居住。是同耶。是别耶。师曰。师子吼时芳草绿。象王行处百花红。曰既然如是。得何果报。师曰。生生归佛地。世世乐人天　上堂。大道无形。离名绝相。不劳修证。岂涉言诠。一千七百祖师关。仔细看来。只者是依他作解。障自悟门。若欲扫去葛藤。截断露布。直须向黄面老子。方欲拈花之际。金色头陀。未曾微笑之时。便与掀倒禅床。喝散大众。免使后代儿孙。行棒行喝。竖指擎拳。现出万种形仪。千般伎俩。山僧今日更不指东画西。直截与诸人通个消息。良久曰。天高群象正。海阔百川朝　明高帝洪武庚戌十二月示微疾。书偈曰。生本不生。灭本不灭。撒手便行。一天明月。掷笔而逝。塔全身於乌石慈云。寿七十。腊五十。

　　天宝枢禅师法嗣
　　杭州净慈逆川智顺禅师

