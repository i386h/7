<!-- { "loadSidebar": true } -->
　　皇恩不尽春　示众。百丈得大机。黄檗得大用。更有一人得个甚么。顾左右曰。好不增一毫。丑不减一毫　晚参。提婆以一针投水。为甚龙树大士。便喜恩深。无语怀抱。分明圣人之道。不可名而可见者此尔。以拂画○归方丈　僧问。世尊初生。云门一棒。世尊过在甚么处。师曰。若是凤凰儿。不向那边讨　僧参。入方丈便喝。师亦喝。僧又喝。师把住曰。山僧被汝一喝。僧拟议。师拓开曰。门外汉　师路逢一僧。拦住曰。求和尚说说。师劈面一掌。僧无语。师曰。元来元来　僧参。师问。从那里来。僧於地上画[○@虎]此。师以杖作擎叉势。僧复于相上。加一日字。师与抹却。僧复拟画相。师连棒打出　问。如何是诸佛出身处。师以杖作舞。僧翘首。师打曰。古佛过去久矣　问。维摩方丈。不以日月为明。和尚方丈。以何为明。师展两手曰。道甚么。曰直得某甲有眼觑不见。师曰。将谓将谓　问。大事已明。为甚亦复如丧考妣。师蓦与一推。曰果然有口只堪挂壁。师曰。二时粥饭聻。僧沉吟。师打曰。差之毫厘。失之千里　问。赵州看二庵主。意旨如何。师曰。道路各别。养家一般。曰为甚肯一不肯一。师曰。莫将闲学解。埋没祖师心　颂文殊三处度夏曰。暇即游兮倦即眠。玉容常醉彩楼前。春风起处杨花乱。江月重重雪里天　颂调达谤佛曰。韶光三月景和融。锦绣山川处处同。碧瓦晓烟寒食雨。朱帘晴卷杏花风　颂初祖只履西归曰。达磨从不来东土。缘何说个西归去。空棺只履大分明。知音乌用频频举　颂鸟窠吹布毛曰。冤家历劫难回互。出鞘龙泉劈面寒。触瞎一双青白眼。漫天覆地绝人烟　颂国师三唤侍者三应曰。流莺声老绿杨中。啼落南枝一点红。莫谓东君无管待。更加煦日与和风　颂百丈野狐曰。描不成兮画不全。桃花如锦柳如烟。饶君题尽招魂赋。输我安闲自在眠　颂云门乾矢橛曰。玉鹭飞归芦荻渚。芙蓉[穴/幻]窕秋光前。世间无限丹青手。到此都卢画不全　颂黄龙三关曰。有个生缘。帽大衣宽。爱吃梅实。不顾牙酸。我手佛手。出乖露丑。才涉思惟。披枷带杻。我脚驴脚。鸢飞鱼跃。一种风流。谁能领略　师有语录二十卷。深雪草堂集三十卷。并辑五灯全书一百二十卷。法苑英华□□卷。读书随记□十卷。古今僧诗六十卷。诸种行世。嗣法弟子明诚谨录(道安静嗣)。

　　当湖竖玉道者马明熙

　　邑之文学。少孤。性落落。喜自适。尝览诗书。遇疑难者爱读之。阅历事务。择实益者方为之。见人礼佛像诵经忏。哂为土木章句。从事奚为。居於乡习射猎。打鱼弋凫不顾焉。继而避乱乍浦。安田静。应天台涌泉之请。取道海滨。寓於柏子院。士偶过。一见若旧。生欢喜心。明晨修诚往谒。呈月窗偈有清风明月夜。总是一家人句。静问如何是人中主。士茫然罔措。通身汗流。觉己躬下便有一种放不过处。废寝忘餐数昼夜。一日复造。直陈目前境地。恍如桃花隔岸。芬芳可闻。恨不能便渡。轻航探赏。笑傲於其间。又如策天骥迅足云程。俄而晴空万里。俄而岳峙峰连。种种识界不断。块垒多碍。伏望慈悲。静偶阅士所镌篆章。举示曰。汝且向这里荐取。分分明明。一丝一毫。模糊不去的是个甚么。若能一眼觑破。尽十方世界。山河大地。明暗色空。一印印定。无处不是圆文铁线。汉篆秦章。说甚么桃花隔岸天骥云程耶。时虽心感开示。更觉增了一重疑案。抵夜同师步桥边。静举世尊初生云门一棒因缘。言下未领。归途间不觉失笑。若有所遇。即扣门驰证曰。路次忽得可笑一事。特来证明。笑得云门老人一棒。打杀世尊。已见辣手。怎么也要与狗子同槽吃食。静曰。世尊云门与狗子则且置。只要问如何是汝独尊的我。速道速道。士拟议。静叱曰。聪明意解。有甚么用处。即推出门。士废然自丧曰。此诚识解边事。算不得数。作不得准。生死岸头。怎能敌得。此时如进重围。如增巨石。心下益不自安。而皇皇焉。又虑师之起程也偶无舟。得以阻期遂邀暗然侄暮往。因茶次。谈及报恩琇。一夜唤两僧入方丈。命以今夜不了明。各打一百杖。两僧俱得开悟。茶毕。静起身曰。山僧今夜亦作报恩老人去也。设两蒲团於佛殿。命士参独尊的我。命暗然参青州布衫。钳锤至半夜。疑情倍切。士独立中庭。静蓦然一推。此时心想意识。多无用处。犹如钝铁一般。静复打曰。不唧[口*留]汉。士虽略知冷暖。不敢承当。回坐蒲团。良久静问曰。坐的与立的。有两个否。士曰无。静曰。天上天下。唯吾独尊。士益猛励。[拚-ㄙ+ㄊ]死追求。至五更。闻报钟鸣。千重锁钥。豁然迸裂。谓暗然曰。不须参不须参。才涉思维。千里万里矣。时东方既白。静问曰。还信得及也未。士曰。莫开口。静曰。如何是独尊的我。士竖拳。静曰。有人道是拳头。士便喝。静亦喝。士曰。今日看破和尚。拂袖而出。盥沐焚香。请归依。静许诺。授名超建。临别。静蓦问曰。死了烧了。向何处安身立命。士曰。此去天台一千里。静曰。非汝境界。士连喝两喝。静微笑。嗣后又达一书曰。仰荷镕铸。直头逼出精液。山河大地。一脚踏翻。百万亿劫后众生。俱是盘古老子的。祖宗说甚么开天辟地。那如者拳头。亘古弥今。纵横自在。凭人放马打秋千。跳不出毫毛管里。这也不是希奇特创之物。何用饶舌。弟子只在当湖。送师往天台去也。静谓。不是门外汉。爰授偈拂。以记莂焉(道安静嗣)。

　　嘉兴当湖复庵殊贯德禅师

　　上堂。道人行履。本无固必。有时埋头绝壑。种石锄云。有时身入闹蓝。和泥合水。恁么也得。不恁么也得。无一事不演真乘。无一物不圆至体。迥脱根尘。灵机廓彻。不妨拈草现金身丈六。弹指开楼阁百千。顾左右曰。还有共相证据者么。一言金石风云际。万古洪谟祖道新　颂女子出定曰。大定何曾有出入。文殊罔明谁得失。云收雨霁廓然空。依旧青天与白日　颂赵州勘二庵主曰。两入僧庵两唱酬。竖来一样是拳头。若将得失分高下。觌面何曾见赵州(道安静嗣)。

　　顺天房山天生院恒远一禅师

　　僧问。临济三句请师宣。师曰。我这里着不得。曰如何是第一句。师便打。曰如何是第二句。师又打。曰如何是第三句。师复打。僧拟再问。师连棒打出。僧伫立门外曰。屈屈。师曰。一任举似诸方　问。德山托钵事如何。师曰。平地起浪。曰雪峰一问。德山为甚便低头归去。师曰。疑杀天下人。曰雪峰举似岩头又作么生。师曰。祸入不慎之家。曰头云未会末后句。又如何。师曰。趂空打劫。曰山闻令侍者唤岩头云。汝不肯老僧那。师曰。将错就错。曰头密启其意么。师曰。山西打鼓。江南作舞。曰山明日上堂。果与寻常不同。师曰。龙蛇易辨。衲子难瞒。曰头至僧堂前。抚掌大笑曰。且喜老汉会末后句也。天下人不奈他何。虽然也祇得三年活聻。师曰。撼动须弥。曰山果三年而逝。师曰。头正尾正　题观音大士像曰。观音耳作眼。耳见始方明。若问圆通意。驴鸣犬吠声(道安静嗣)。

　　京都圣感桂芳林禅师

　　保宁清苑张氏子。赋性淳和。不茹荤酒。虽羁尘网。矢志出家。二十七岁。礼本郡观音庵光碧玉披剃。诣悯忠圆具戒。后居漏泽园。日诵华严。夜持尊胜。设放焰口施食。三年无辍。四众倾心。鬼王之号。由此称之。继住西山宝珠洞。有禅者。以拄杖向背语请益。师罔措。遂抱疑团。通宵不寐。次晨食椒菜。有省。适竺庵於善应开炉。师预其数。闻鼓声正思惟间。有人诵金刚经三心不可得。豁然悟彻。抚掌笑曰。此心不逾三心外。离却三心亦此心。后参先师。静屡征诘。知臻堂奥。乃记莂焉。洞前有平坡寺废址。系唐朝勅建者。师不辞劳瘁。拮据一新　善应结制示众。善应结制。好个消息。禅不会参。噇饭第一。饭后吃茶。不知何味。喝一喝曰。过了三十。定是初一　自题像曰。者个阿秃。生来薄福。不谙人情。太甚孤独。破衲随身。爱栖林麓。虚空作邻。顽石为族。问着宗风。张口闭目。咦。建立门庭三十年。等闲难觅知心腹　康熙壬子秋。
　　今上皇帝。召师入万善殿。见师扑实。解珍宝数珠　赐之。并　赐龙藏扁额。咏诗褒之。　命内翰。亦咏其事。至丙寅七月十日。忽然示寂。世寿六十八。僧腊四十一。
　　上闻。仍　赐白金为殡资。其徒寂印。奉师全身。塔于后山广禧寺之前(道安静嗣)。

　　育婴关主忍庵信宗禅师

　　吴江人。僧问。如何是南台境。师曰。万柳年年绿。如何是北台境。师曰。千山日日青。如何是境中人。师曰。玉堂金马客。不作等闲看　问。关中意。请师直指。师曰。有口道不尽。曰还容出入也无。师曰。上座何方来。曰五台。师曰。无汝下脚处　问。父母未生前。如何是本来面目。师曰。午上与你包子吃。曰不会。师示一颂曰。不会不会。石头土块。断却咽喉。失钱遭罪　问。如何是佛。师曰。水面葫芦　问终日看经。有何利益。师曰。特地一场愁。曰如是则不消看也。师曰。瞎　师示疾。谓众曰。臭皮袋生死关。打得破尚还难。会得会不得。满目是青山。复竖起拳曰。道道。一众罔措。师曰。青山也不识。瞑目而逝(道安静嗣)。

　　慈祥云平我禅师

　　示众。举丹霞烧木佛话毕。乃曰。丹霞偶尔成文。院主不妨撞彩。今日将二老汉。一齐烧却。拍掌大笑曰。且看有舍利也无　问。五千四十八卷。那一卷是真经。师曰。破被蒙头总不知。曰普天下僧。那一个是真僧。师曰。两耳依然左右垂。曰三头六臂。那一臂是正臂。师曰。照顾眉毛。曰杲日当空。为甚覆盆之下。师曰。从来不借他力(道安静嗣)。

　　燕京法兴寺德涵让禅师

