<!-- { "loadSidebar": true } -->
　　小参。言无展事。语不投机。承言者丧。滞句者迷。只如适来上座。问麻三觔。向他道。我本东土人。却说西番话。且道。还有商量处么。若道有。辜负他洞山。若道无。辜负那上座。事是恁么事。人须恁么人。何妨问若云。兴答如瓶泻。设纤毫义理。填在胸中。挂在唇齿。向者里水漉漉地。日后吞热铁丸。莫怨今日不为上座说破　为仁庵觉道者。对灵小参。妙总放过大慧。骊龙颔下握珠。凌行勘验浮杯。金翅翻空劈海。乃至台山路上。[饥-几+追]子铛边。施大机。发大令。莫不肘后符灵。顶门眼活。这一队巾帼英贤。法苑流芳子古。至如今日。仁庵大士。十年归信宗乘。一着当阳独用。匡扶法社。辅弼师承。无上胜妙之心。较之昔人。犹胜十倍。真可为狮子窟中狮子。栴檀林里栴檀。即如一期。能事既圆。遽尔退藏于密。游徧化城。不离宝所。一句又且如何。良久曰。即此名园安养国。不须更自献明珠　示众。举世尊睹星。颂曰。闺中少妇不知愁。春日凝妆上翠楼。忽睹陌头杨柳色。悔教夫婿觅封侯　示众。举张拙参石霜。霜问。秀才何姓。云姓张名。拙霜曰。觅巧尚不可得。拙自何来。拙豁然省悟。呈偈。师颂曰。石霜换斗移星手。巧字拈来拙不如。致使秀才全入梦。犹言胜读十年书　示众。举婆子烧庵话毕。乃曰。婆子有启鸿门之略。奈何撞破玉斗。者僧有赴宴之胆。未免委曲一时(解三洪嗣)。

　　天津净业仁安敩禅师

　　上堂。互融凡圣于一源。交灿主宾于双照。心光独露。鉴觉全彰。开火宅之青莲。净红尘之白业。磨不磷涅不缁。修不无染不得。动则涉尘劳之境。静则沉昏醉之乡。不动不静作么生。木童火里吹笙。石女云中作舞　解制上堂。百岁光阴少。春生秋复老。要透生死关。须明向上道。大海任翻身。乾坤随起倒。一念澄清时。真性可常保。佛身并驴形。何从外所造。告报行脚人。参学休草。草贫富如朝露。英名顷刻了。直下歇狂心。休向虚空讨。谁脱夏天衫。谁披冬月袄。叮咛记我言。临行休懊恼。喝一喝。下座(解三洪嗣)。

　　顺天圆通法昙衷禅师

　　山西阳曲李氏子。母徐氏。梦一老僧托宿而生。师幼乐静坐。十岁得痼疾。医药无效父母恳佛。许师出家。由是渐愈。十四岁。礼佛本郡魔庵守宗剃落。年二十。登盘山了宗心处圆具。因随众打七。至第四日。忽有省发。胞弟伟珠渊。激励结伴参方。到扬州。首谒天宁。不契。复上龙池天童。虽然。扣激无虚。中未稳当。后入南涧。闻研柴声。洞明向上。然终未洒脱。复之显圣平阳五磊。因在资福。随众出坡。闻鼓声。忽然虚空迸裂。庆快通身。又闻黄山雨峰纲道风。特往亲依。一见便问。何来。师曰。天目。纲曰。彼处为人如何。师曰。惯断人命根。纲曰。因甚你命根不断。师曰。我无命根。断个甚么。纲曰。前言不副后语。师曰。今日亲见和尚。纲又问。你仙乡那里。师曰。山西。纲曰。汾阳昭祖。是乡里耶。师曰。从不识这汉。纲拈香板。师拂袖便出。纲曰。转身句未在。师回作掌势。纲颔之。嗣受记莂。服勤二载。辞往燕都。初居正觉。复迁严净。继住圆通　上堂。把住时。尽十方世界。森罗万象。洪纤长短。不漏丝毫。放行时。如大鹏劈海。水击三千。神鲲圆南。扶摇万里。真有如是眼目。方许独步大方。倘若迟疑。白云万里　解制小参。门前有路。放足通行。袋口一开。锥尖毕露。个个头昂似虎。人人脚底如龙。祇有一件。要与诸人说过。黑漆昆仑山下过。莫教打失两行眉　上堂。热时热着。寒时寒着。寒暑不到处。是甚乾矢橛。以拄杖画一画曰。鬼神不能灭其视。佛祖不能窥其体。圆通门下。论实不论虚。争不足让有余。曳拄杖。下座　颂南泉斩猫曰。半蓑烟雨半江风。不钓金鳞拟钓龙。腥气浑身难躲闪。一言从此定纲宗。　僧问。无梦无想。无见无闻。主人公。毕竟在甚么处。师曰。竹影扫阶尘不动。月穿潭底水无痕　问所饮母乳。如四海水。此身积骨。如毗富罗山未。审谁是最初父母。师曰。行也着。坐也着　师经行。一僧跪问。如何是三元。师举足示之。曰如何是三要。师蹑足一下。曰。意旨如何。师踢倒便行　庐山斗护法问。恒河沙数佛。未卜先由几位生。师曰。当面错过。曰若有僧家参得透。便能证果好修行么。师曰。莫相谤好。曰两个泥牛斗入海。直至于今无消息。是何宗旨。师曰。一点瞒他不得。曰问着不应成个甚么道理。师曰。声震如雷　山斗又呈本来面目偈曰。依依湛湛妙难名。浩浩苍苍宇宙盈。谩道禅关空法界。了然一念即前生。师亦以偈印之(雨峰纲嗣)。

　　盛京千山龙泉伟珠渊禅师

　　山西阳曲李氏子。母徐氏。梦红光入室分娩。三岁。因病母许出家。五岁母亡。十岁。父送本邑伏魔庵守宗剃度。十八发心参方。首谒平阳憨予暹。示念佛是谁。未知落处。二十岁。往汾阳圆戒。北上燕京。谒大憬敏。敏竖一拳示之。酬答不恰。懡[怡-台+罗]汗下。进堂参究。半年无所入。辞出。复历讲肆。继参沛庵源於海会。执侍左右。时时提究。昼夜不眠。如同痴人。一日源问。汝参甚么。师曰。念佛是谁。源曰。可有入处。师曰。无处可入。源曰。殿里拜佛去。师才跨门限。见万道霞光射入目中。少顷。从镜光。映出无数物件。而彼时跕在供案前。不觉竟到五更。殿主开门失惊。问曰是谁。师曰是我。主曰。汝是谁。时豁然有省。主又问。师劈面便掌。主大叫曰。有贼了。源曰。贼在那里。师亦掌。源曰。元来是个家贼。师一喝。源休去。次春。源受津门请。师随行上船。源见有鱼戏木。乃曰。何日是了期。师曰。湖海波涛阔。渠侬任自由。源一掌打。师落水。师才起。源曰道道。师未开口。源又打入水。师复起。源又打。师曰。竿头丝线从君弄。不犯波涛意自舒。源曰。如是如是。至解制。付授衣拂。而记莂焉。出住北京毗卢。遵化金峰。丰润宝庆。王田龙池。盛京清风。千山龙泉万寿。盖州兴隆诸剎　上堂。大而无外。小而无内。把住放行。超群拔萃。电光影里。正好翻身。石火焰中。各安本位。无地不称尊。是处为祥瑞。遂喝一喝。曰。更有要言。切忌瞌睡　小参。今晚圆七。勘验已毕。哮吼狮儿。解空返掷。鼻孔辽天。千圣不识。至今还有识者么。良久曰。一擦骨出　晚参。师垂问。什到阳回。万物发生。且道。无阴阳地上。发生个什么。众答不惬。师乃曰。木楂片。细细嚼。缓缓咽。掇过古香炉。山门骑佛殿(沛庵源嗣)。

　　京都兴隆大珠智禅师

　　江南丹阳袁氏子。父汝瑞。母王氏。生时自能端坐。七岁。随母进香。见佛金色欢喜。因而求出家。十六岁。父母俱亡。遂投普慈寺。礼栖真剃染。二十上华山。圆戒讫。登三峰。首参硕揆志。一日挑水见地清彻。忽悟心源。洞明万法。遂入方丈。志曰。你挑水来。此作么。师曰。扁担化为龙。志曰。珠在什么处。师便劈面一掌。志曰。这村儿好打。师云。珠也不识。志曰。未在。师曰。再犯不容。志曰可号大珠。莫叫大符。遂易今号。继往杨坟。谒灵机观。一日晚参。观问。如何是不从人得句。师曰。尽大地是个学人。觅甚么句。观连打两棒曰。且道。老僧在学人内。学人外师曰。深领一问。观颔之。后游五台。到都门过严净。谒圣心觉。机见相投。师资契合。又蒙。
　　和硕裕亲王。虔备衣拂。再三劝慰。遂受觉记莂焉。丙辰。继席严净。次住兴隆　上堂。万法融通。顿见无边剎境。心空及第。全彰玉殿琼楼。直得泥神自起。瓦砾增光。耀古腾今。辉天鉴地。指长安为极乐。以大地作伽蓝。撑无底船。圣凡齐度。唱无生曲。幽显均资。祇如今日觉院重光一句。又作么生。蓦卓拄杖曰。顽石迸开新佛面。法幢高竖万年春　上堂。法身无病。妙药醍醐。犹是剩法。眼无瑕。佛祖虽尊。亦不为。总饶证无量三昧。现无尽神通。住无量亿劫。说河沙妙理。其义无穷。犹是净法边垢。与道合乖。作么生别通消息。良久曰。檐前水滴非干雨。夜半鸦鸣不是声　上堂。心空无住。若古鉴之无痕。触目皆真。似寒氷而皆水。明自心。是万法之根源。悟万法。与自心不二。且道。即今心在甚么处。喝一喝曰。灯笼入露柱(圣心觉嗣)。

　　严净香云兴禅师

　　上堂。三九临年第一月。相逢正遇好时节。举目遥观法界宽。屈指算来大小雪。若问佛法事如何。霜严树头光皎洁。象王手内把氷棱。狮子口中含生铁。会得明明不等闲。倒一说来无间歇。喝一喝。下座　腊八小参。世尊或道。本无元妙。正令当行。照用齐到。雪山六年。氷怀雪操。挂蛛网於眉间。容鹊巢於顶奥。如斯苦行逗到今。睹星消息如何道。顾视左右曰。若是凤凰儿。不向那边讨　示众。举世尊初生话毕。乃曰。这老汉。只知贪途。不觉天晓。云门虽行正令。也是接竹点月。捡点将来。各与三十棒。何故聻。家丑那可外扬　颂世尊睹明星曰。夜半明星光潋滟。骷髅触着成一片。通身是口向谁言。强把众生穿一串(圣心觉嗣)。

　　五灯全书卷第一百六

　　五灯全书卷第一百六补遗
　　临济宗
　　南岳下第三十七世随录

　　宁远首山宁一暹禅师

　　三韩郭氏子。三岁因痘风。父母祷许为僧。十一岁。送天宁洞明剃发。因见禅关策进。遂参念佛是谁。愍忠得戒后。逢本师了宗。宗盛京结制。跋涉往参。得彻法源。而受记莂。出住首山。大士诞辰小参。日丽风和荡。烟霞扶柳枝。黄莺啼古韵。露出几多词。不是观音示现。亦非普贤行施。泛慈航而渡群危。甘露一滴大地资。虽然如是。且道。无阴阳地上。又作么生。喝一喝曰。阳回瑞霭弥天地。万物枝头总得宜　小参。父母未生前。有个本来面。黑豆未生芽。善财寻不见。见不见。倒骑牛兮入佛殿　晚参。上下偷安。为丛林大患。古人言之切矣。岂是懒惰成道。懈怠可得耶。且毕竟佛如何成道。如何得。聻。若有个汉闻恁么道。便掩耳而去。首山抚掌称庆。不见。达磨老汉。从西天来。无非觅一个不受惑的人。山僧与么道。是醍醐语。是毒药语　颂睹星悟道曰。寒空月落夜三更。露出银砂触眼睛。堪笑瞿昙黄面老。悟来亦是目中钉　月落三更夜已寒。明星才露眼皮穿。总饶悟得成何事。直至而今梦未还　颂五通问佛曰。问道如何那一通。桃花开放杏花红。飞鸿叫后秋空老。依旧游人在梦中(了宗见嗣)。

　　滦州万善晖洲昊禅师

