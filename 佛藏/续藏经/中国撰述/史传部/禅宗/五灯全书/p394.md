<!-- { "loadSidebar": true } -->
　　上堂。不坏假名。而谈实相。大众舌头在口里眉毛在眼上。一等是假名。如何是实相。拍禅床曰。羽落鸟飞。船高水涨　上堂。湖南门下。有三种义。夫参学人。不可不察。第一须明○此不可坐地。若坐地。即堕坑落堑。是祸成井。第二须制○此不可触。若触。即丧身失命。是伤成钺。第三须变○此不可违。若违。即无本可据。是铢成质。更有一义。三俱不立。从教抽换颠倒。转见铜墙铁壁。是汝诸人作么生。参　上堂。好与么散去。恐错会。不与么散去。太郎当。如何得平展去。石牛拦古路。一马生三寅　上堂。得得得闲闲闲。一种高深太极先。冥有枢尽有天。文殊无力与人传。谷口青猿知我意。夜深啼在白云边　设祖室上堂。百四十年陈滞货。如今有价又当行。不惟白浪山头起。且看云烟面目生。要见祖师么。遂插香曰。一[巾*(穴/登)]次第联灯远。四面好山泼黛青　上堂。我有一物。为腹为目。举似诸人。弗弗弗弗　上堂。众侍立次。师曰。山僧今日乏困。不遑说佛法。且请下去。俟饭时来。与汝商量。众罔措。师抖擞布衲曰。苍天苍天　上堂。岩寒月上迟。风劲猿声早。妙喜世界百杂碎。寒山拾得机关俏。机关俏。长把扫。入荒田不拣。信手拈来草。参　上堂。枕月不应瓢笠倦。鉏云岂爱镢头轻。大抵为缘先圣迹。故披荆蔓强支撑。喝一喝　示众。拈苕帚曰。祇是苕帚柄。可以辨龙蛇。有僧挺身出曰。是龙是蛇。师近前把住曰。道甚么。僧拟议。师直打曰。将谓冲云汉。原来没尾巴　上堂。暮雨初晴。三月时节鼻祖机关。七穿八穴。报诸人。须辨别。粉落清香阵阵寒。荼[菧-氐+(林/纟)]绿间枝枝雪　上堂。我有一则公案。举出供养大众。但不得作有无解会。良久。众皆罔测。师乃展两手曰。三寸舌头无用处。一双空手不成拳　上堂。绿云冉绿阴森。落花啼鸟一声声。殿角鼓南熏。者里续得末后句。许你天下横行　上堂。一天霜洗竹声清。几点寒梅香欲满。横斜漏泄一枝枝。等闲刺瞎时人眼。拍一拍　上堂。我有极则话。非寻常比拟。不惜两茎眉。特地为君举。床头飒飒风来。来日非霜即雨　示众。进不得。退不得。进步。踢着文殊普贤。退步。踏着遮那弥勒。以手掴嘴曰。咄。莫错说。莫错说。免入犁耕与拔舌　示众。野寺幽幽掩翠微。春风几度落红飞。可怜多少人迷路。杜宇声声唤未归　僧问。如何是大道真体。师劈脊打曰。鉴。曰坐断舌头。更请独露。师复打曰。任你噇。曰好个堂头。愈出愈奇。师又打曰。莫乱走　问如何是那伽定。师曰。大地无寸土。曰意旨如何。师曰。踏着的不是　问离四句绝百非。请师直指。师曰。老僧不识者话头　问如何是文殊自己。师曰。今日打柴。明日舂米　问如何是和尚得力处。师曰。十棱茄子九棱菜。曰此意如何。师曰。饭少齑添　颂世尊升座曰。云开万里烟波静。月满千江影自浮。恼杀孤鸿无意绪。一声啼破海天秋　颂产难因缘曰。巴峡猿啼最惨情。斜阳客艇一声声。自从棹返江陵后。常惜游人事远行(古风然嗣)。

　　梵源琮禅师

　　闽人也。参东莲然。问摩尼珠人不识。如来藏里收得。如何是珠。然曰露也。师曰。如何是藏。然曰。八字打开。师曰。只如收得底。是甚么人。然曰。上座不曾有那。师曰。一毫头上通消息。物物头头本现成。然曰。犹是重说偈言。师伫立。然曰。从门入者。不是家珍。师曰。从来鼻孔向下垂。然曰。识得你了也(古风然嗣)。

　　宗南振道者

　　姓林。瑞安人。为举子。时有万因老宿过访其家。一见即问。你父亲出家。你还知他面目么。振拟对。因便与一拳。茶次。因复诘前话。振拟对。因复拳。从此顿起疑情。一日与季弟眉声谈次。举法华一称南无佛皆已成佛道。随诘眉曰。日日念佛。未必即生浮土。一称佛名。即皆成道。有是理乎。眉高声唤大兄。振随声应之。眉曰。是甚么。振不觉。疑情顿释。相与抚掌称庆。省父法幢帜于大梅。问曰。臣朝君。子就父。未审作么生垂慈。帜曰。各自努力。振礼拜。帜曰。从门入者。不是家珍。振复礼。帜连棒。参雪窦云。问曰。父母深恩。如何报得。云曰。将此身心奉尘剎。振曰。恁么则个个胸流千丈瀑。人人壁立妙高峰。云曰。天上是。地下是。帜迁化后。参东莲然。然举世尊初生公案。诘曰。且道。云门意在甚么处。振曰。疑杀天下人。然曰。毕竟意如何。振曰。要与天下人出气。然曰。出的甚么气。振转身便出。岁余。然印以心要。性不拘细行。城邑山水。随兴所至。即与卜居。有问个事者。但云随缘随缘而已(古风然嗣)。

　　汉阳栖贤大云济禅师

　　上堂。万法归一。一归何处。高峰抛出蒲团。云门敲打露柱。栖贤直捷为人。免得摸裈擦裤。卓拄杖曰。会么。未得国能。却失故步　除夕上堂。流光易迈事何如。爆竹声中一岁除。独许者枝木上座。翛然浑与世相殊。且道。他有甚奇特。而不为世累。所以道。惟王髻中有此一珠。大众。若道是木上座。又是髻中珠。若道是髻中珠。又是木上座。祇如二途不涉。就中一句作么生道。金轮天子寰中敕。帝释门前放赦书　开百岩小参。扫尽烟云。便见嵯峨万仞。剪除荆棘。灼知本地风光。盘结茅庵。凿空石室。效往哲隐居之乐。追古人坦率之风。炊无米饭。煮无根菜。与他四海高人聚首。五湖衲子同餐。任是长安甚闹。管取我国晏然。喝一喝曰。搬开大小石头去。放出清泉一道流　小参。举拂示众曰。石烂松枯。者个不朽。复击禅床曰。劫火洞然。者个不坏。复掷下拂曰。且道。者个是个甚么。良久曰。会么。静观天上星千点。细听谯楼鼓二更　首座寮秉拂。同门希问。十方同聚会。个个学无为。此是选佛场。心空及第归。选佛场即不问。如何是心空及第归。师曰。犹是这边事。希进语稍迟。师喝曰。掣电之机。徒劳伫思。便打。敬於座后抚掌笑曰。此子甚得宗门爪牙。乃曰。十方同聚会。髑髅常穿世界。个个学无为。鼻孔触摩家风。此是选佛场。拄杖头不知按过多少。心空及第归。切莫错会古人意思。此是今晨济上座。奉和尚命。秉拂上堂。希兄出来。为众问一段话。解也解了。答也答了。诸兄弟。与么会去。便省心力。其或未然。再听注脚。拈拄杖。卓一卓曰。无人知此意。令我忆庞翁(独冠敬嗣)。

　　荆州江陵天王寺沙翁海禅师

　　鄂之富川谢氏子。世袭锦衣。年二十。诣报恩脱白。徧参江浙诸尊宿。看本来面目彻悟。从径山容受具。复参栖贤敬。机契受记莂焉。初开荆州铁佛寺。后得古天王遗址碑碣。巨铁为旧物。神鬼护拥。有窃掘者。輙雷电晦冥。屹不可动。师奋然中兴。不数载殿阁堂室。焕然鼎新。祖席规模。大纲已具。晦山显记曰。沙翁以英妙之年。具开辟之力。一剎两剎。咄嗟指顾。陡见兴复。犹未足为沙翁奇。所奇者。径山容老人。为列祖慧命。防闲僭乱。编辑灯统。以定宗支。所首辩者。则天王天皇两派之誵讹也。使无人焉亲履其地。穷其源则揣盘摸象。斗诤繁兴。曷有底止。今沙翁。为老人的骨之孙。而所兴者。适江陵之祖窟。灼然见天王之嗣马祖。龙潭之嗣天王。与天皇之嗣石头。幽闲等之嗣天皇。天然证据。斩尽狐疑。老人心血。洞达於千万世矣。厥功顾不伟欤　冬至上堂。昨夜西风吼似雷。今朝六出点空阶。游人若未知端的。剥尽群阴阳自来。急荐取没张乖。南枝暗地破银腮。小人道消君子长。一回嬴得笑颜开　上堂。山僧连日横说竖说。炽然说无间歇。意欲发扬向上宗乘。殊不知隔靴抓痒。今日另展家风。更与诸人一条生机活路去也。掷拂子下座　结制上堂。宗乘一唱。三藏绝诠。祖令全提。乾坤失色。若是精金美玉。临炉岂避猛火。苟类败种焦芽。望风自然远走。天王今日把住牢关。看汝诸人。向甚么处出气。良久曰。还会么。当下划然开只眼。何须立地觅根由　春日上堂。腊尽春回。林间宿鸟先投语。风和冻解。涧底新涛早递琴。梅破陇头。清香袭袭。柳舒堤畔。翠色依依。时节至理自彰。万景焕而爽目。一机契以快肠。灼然宝藏知谁委。笑傲风前我独狂。为甚如此。不见道。会万物为自己者。其唯圣人乎　上堂。无限春光才见来。桃花开亦李花开。忽然又见春光去。枝头枝底多狼藉。始信光阴不待人。劝君不可无本据。有本据。黄鸟声声陌上啼。明明都是西来意　解制上堂。结个牢关三个月。无端生自按牛头。今朝忽值期圆日。又整轻包万里游。回首乡关何处去。冷烟空自锁骷髅　示众。禅不在参。道不在学。一任高眠。乾坤寥廓。蓦呈拂子曰。会么。黄鹂啼破绿杨烟。无限春光如玉削　示众。风飒飒雨潇潇。东篱菊放正香飘。山堂竟日无思算。惟与故人守寂寥。且道。那个是故人。乃拍膝一下曰。参　问如何是天王境。师曰。夜深静听松涛吼。曰如何是境中人。师曰。日牛鼾眠鸥梦清　僧参。才入门。师便喝。僧拟申问。师曰。剑去久矣。弗劳刻舟　问不是心不是佛不是物。师扭僧鼻曰。是甚么。曰不会。师曰。苍天　问单刀直入时如何。师曰。收　问触不得。背不得。请师方便一言。师曰。露(独冠敬嗣)。

　　湖广栖贤半庵伊禅师

　　上堂。白云片片。烟雨蒙蒙。滴水成冰。冰还成水。四时有转变之机。八节无暂停之相。直饶向这里。行得三步四步。转得一转两转。犹未是衲僧行履处。且道。如何是衲僧行履。敲空有向终难会。击木无声始觉知　上堂。智照洞然。本无迷悟。灵机廓尔。岂有阶梯。讨甚闲心情。设缦天网。罗笼九有。垂钓鳌钩。捞摝四生。只为诸仁偷心不尽命根不断。不得已而说句。无趣味话。却是杀人刀子。汝诸仁。还有亲遭毒手者么。随唾曰。可惜许　问如何是真性缘起。师曰。蜘蛛结网打蜻蜓。僧喝。师曰。尽力跳不出　问千里特来呈旧面。乞师一接。师曰。且过者边。僧移足。师曰。脚跟未稳在　问如何是法眼。师曰。你是个饭袋子。曰错认定盘星。师曰。可惜许　问和尚凭何手段。得独老人付嘱。师曰。杀人不眨眼。僧竖拳曰。还杀得者个么。师曰。大海不纳死尸(独冠敬嗣)。

　　南岳福严怀先纯禅师

