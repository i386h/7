<!-- { "loadSidebar": true } -->
　　宣城沈寿嶶侍御之子也。举乡进士。因鼎迁。剃染。参灵岩储得法。一日往寿古南门於破山。门独不以例拒。留待七日。临行。属和洪觉范所制竹尊者诗。师遂应口曰。朅来频见海桑枯。万亿身中第一癯。袅袅清音空实相。亭亭秀节迥凡夫。云霞彩映琅玕实。鸾凤声惊燕雀徒。领取风光依座下。雉头今许宿竿无　师常一衲。湖湘莫知所自。一日至虎丘甘露院。示微疾。同参来候次。僧出问。路逢道伴交肩过。如何相待。师曰。难为识者。又问。大彻底人。本脱生死。因甚命根不断。师曰。病入膏肓。又问。和尚身后有何指示。师震威一喝。趺坐而逝(退翁储嗣)。

　　凤巢咸庵及禅师

　　泰州人。上堂。伐鼓鸣钟。特为说破。佛法商量。世谛流布。良久。拍案曰。是甚奇货。便下座　小参。前三三乾坤之内。后三三宇宙之中。竖拂子顾左右曰。谁知席帽下。元是昔愁人(退翁储嗣)。

　　荆溪南池冬杲亮禅师

　　上堂。正法眼藏。岂由言显。长空皎月。何待指标。然非指标。何以见月。靡由言显。焉得正法。到这里。必真参实悟。始入其微。诸禅德。果欲参禅。众不在多。剎不在大。设使众满河沙。无非闹热门庭。剎遍大地。所栖不过一枝。苟能脚跟点地。一可当十。便能向藕孔里。现大神变。微尘中转妙法轮。始足称超佛越祖。是以。临济於滹沱河边建立底。也不过应今时节。蓦竖拂子曰。山僧今日立地待汝构去。果得与么地。许你大唐国里捏怪。其或尚留观听。谩汝去也。随击一击曰。罨画溪声同瀚海。大珠山色共弥卢　示众。周视左右。以手点胸曰。这汉生平。祇解着衣吃饭。往往闻说佛法二字。如风过树。似水浇石。今既事不获已。举扬一段话。与现前大众。结个般若缘。不意。中途劲风严霜。一时打失了也。虽然。赖有拄杖。横按曰。从门入者。不是家珍。从缘得者。永无退失。你道。迦文老子。睹明星而悟。是从门入耶。是从缘得耶。蓦竖拄杖曰。木落霜寒。滴水滴冻。拶破晴空。天惊地动　上堂。闹市里识得天子。祯祥地效。百草头荐取老僧。瑞彩天呈。乃顾大众曰。适来钟鼓未发。大家早合乘时。既尔拥簇上前。领取新年佛法。遂掷下拂子　上堂。露滴千岩。月皎万壑。达磨缄口。冷地摩挲。拍几一下曰。阿呵呵。好大哥。烹醲茶劈果蓏(退翁储嗣)。

　　江阴静宁力庵荫禅师

　　通州邵氏子。参灵岩储。值茶次。储问师曰。茶椀里有你么。师曰。某甲何物。用挂齿牙。储曰。力子力子。师近前问讯曰。和尚万福　僧举南院。凡圣同居时如何。院曰。两个猫儿一个狞。是何意旨。师曰。分付维那。直岁不得共居一处(退翁储嗣)。

　　湖州极乐饮晓涛禅师

　　郡人也。上堂。举先灵岩上堂。凡僧出问。但答曰是甚么。众罕契旨。师曰。虾蟇吞月舌头大。芥子投针眼界宽。且道。还契旨么。遂展手曰。今朝又是风起　立春示众。鞭起泥牛走。阳春和者稀。镢头活计从今别。翻转乾坤第一机(退翁储嗣)。

　　嘉兴妙湛尼宝持总禅师

　　郡之金氏女。隋州太仆之冢媳。夫亡脱俗。力参有省。灵岩储问。赵州洗钵盂话作么生。师曰。赖有行者在。储曰。争好倚重别人。师曰。若不如此。谁知不分内外。储颔之　住海盐南询上堂。十八上解作活计的。一头水牯牛无处着落。代曰。递过索头来。又曰。十八破家散宅的。因甚七觔衫子。至今卸脱不下。代曰。久矣无人说到这里　示众。举俱胝和尚。凡酬人问。祇竖一指示之。师曰。俱胝一指头。千古曾无对。可怜懵懂禅。至今不瞥地。若瞥地。万象森罗无出气(退翁储嗣)。

　　灵瑞尼祖揆苻禅师

　　湖州李氏女。具大智慧得法灵岩储。一日到山礼觐。储曰。有人问灵岩佛法。你如何抵对。师曰。争敢触忤和尚。储便喝。师曰。实谓今古罕闻。次日辞行。储曰。昨日公案。还记得么。师曰。某甲只解瞻前。不解顾后。储曰。何缘得到与么田地。师曰。深领和尚一问。储曰。原来忘却。师曰。不道口是祸门　上堂。西风一阵来。落叶两三片。狼籍祖师心。匝地无人见。常履践芒鞋。步步踏黄金。佛法原来如土贱　村庵上堂。一幅酒旗风。数点杏花雨。村路少人行。祇有黄鹂语。竹篱茅舍。别是乾坤。石室蒲团。浑忘今古。富贵不用夸矜。贫贱何须愁苦。何故。好信骑牛胜跨虎(退翁储嗣)。

　　玉峰灵时尼仁风印禅师

　　昆山顾文康公从孙女　上堂。老胡于正觉山前。无端捏目生花。引得四七二三。华言梵语。纷纷纭纭。二千年来。费尽许多生受。更无一人为伊剿绝。而今把柄落在灵峙手里。普天之下。谁敢道个如何。乃顾左右曰。且道。灵峙着甚紧。喝一喝曰。剑为不平离宝匣。药因救病出金缾　小参。灵峙二十年来。横草不敢拈。竖草不敢踏。任是诸方闹浩浩时。我这里只是静悄悄地。一时错脚。踏入灵山会里。被现坐道场这员古佛。将个无文印子。面门一札。直得通身是手拈不下。通身是口道不出。冷地追思。祇合惭愧。顾大众曰。祇如节文。且道。在甚么处。众默然。师曰。今日失利(退翁储嗣)。

　　澄江张有誉大圆居士

　　号静涵。万历己未进士。官户部尚书。初见玉林琇。问浩浩尘中。如何得本。琇曰。居士这一问。从那里来。士无语。琇曰。昔云桢。虽不主张宗门。而指示人参究。却甚谛当。须看这段光明。何处流出。於此着眼。便是得本捷径。士曰。如何用功。琇曰。这个却代居士不得。后鼎革。往参灵岩储。言下有省。遂曰。生且妄。何死之足云。輙绝粒。储曰。吾道。有大於此者。子既於中有会正当。拈己所知。嘉惠来学徒不忘沟渎。效匹夫匹妇之谅。岂相期之意哉。遂执侍山中二十余年。康熙己酉九月晦。士示疾。上灵岩作别。归即病笃。储亲往视。士曰。年活八十一。更复何云。祇愧二十年来。不曾上报法乳。储曰。放下着。士点首曰。真大慈父。真大慈父。次日。侄女尼曰。伯伯。一生参学。向上提持。正在此时。士喝曰。看脚下。少顷。谓左右曰。佛法世法。一齐放下了也。便脱去(退翁储嗣)。

　　偏沅巡抚周召南

　　字晋侯。号衡斋。三韩人也。初问道于德山赋觉。有省。后读灵岩储语录。於言无展事语不投机句下。得旨。湘西高峰建剎。延储请益。一日问储曰。既是罗汉。为甚么却作牛去。储曰。小出大遇。士呈。颂曰。孰为罗汉孰为牛。莫误寒山老赵州。借问苍天何处是。休夸岳麓对湘流(退翁储嗣)。

　　圆通九一西禅师

　　山行。值一居士作礼。师曰。居士高姓。士曰姓叶。老师高姓。师曰。我不姓叶。士曰高姓。师曰。与你同姓。士曰。又道不姓叶。师曰。姓叶的不是你　问机锋转语。还有操履也无。师以手拈舌曰。你道。我舌上有多少脚板迹。僧礼拜　问出门便是草。和尚因甚到此间。师曰。白云横谷口。曰恁么则月映千江。海纳众流去也。师曰。游子却迷踪。曰也是七花八裂。师便喝。僧亦喝。师休去(潭吉忍嗣)。

　　汝州龙牙峻明諟禅师

　　上堂。举首楞严曰。汝但弃其生灭。守於真常。常光现前。根尘识心。悉皆消落。蓦拈拄杖。卓一下曰。饭袋子。便恁么去。龙牙路见不平。直为天下后世。作个指南。掷下拄杖曰。莫妄想　晚参。尽十方世界。是一口剑。亦能杀人。亦能活人。且道。把柄在谁手里。蓦拈竹篦曰。负命者却来。一时生按过(硕机圣嗣)。

　　潭州益阳凤山西峰云腹智禅师

　　蜀之渠县李氏子。幼投六度剃染。初游讲席。因听法华。恍然有入。往参象崖珽。入门便问。从天降下即不问。就地转身事若何。珽曰。脚跟下。好与三十棒。师於言下大悟　住大足。上堂。举天童悟老人曰。当头一着。坐断要津。才然侧耳。丧却家珍。从来佛法。不顺人情。师曰。天童老汉大似夸贵卖贱。殊不知早顺人情去也。时有一僧。出便喝。师曰。你这一喝。是喝天童耶。喝山僧耶。僧拟议。师直打出　小参。春至花开俱漏泄。非青非黄非赤白。珍重阇黎仔细观。莫随眼去妄分别。妄分别。葛藤有话无人说。喝一喝　康熙癸丑五月廿七日。师告寂。索笔留偈曰。破屋一把火。灰飞地绝尘。露出铁牛机。应物任随行(象崖珽嗣)。

　　洛浦慧月寂亮禅师

　　参字水拙。举昔年某甲在天童。问明老人。向上一着千圣不传意旨。连遭痛棒。至今不省。求和尚开示。拙曰。轻舟浮水面。师於言下。豁然顿悟。便礼拜曰。喜得今日问过(字水拙嗣)。

　　广福大仪观谁禅师

　　参字水拙於指月。拙问。鼻孔向下垂。眉毛横两截。作么生会。师礼拜起曰。某甲不敢触忤和尚。拙然之(字水拙嗣)。

　　潭州白鹿嗣昌裔禅师

　　上堂。当阳荐得。管教越古超今。格外知归。始信全机大用。若是寻言逐句。诚然掠涕唾的。韩卢倚识停思。大似立地个死汉。众中还有绝情量者么。有则共山僧出一只手。不然。山僧自拈自弄去也。良久。挥拂子曰。几经霜雪几经寒。几度逢春几度欢。昔日万峰咳[口*敕]病。今朝咳与众人看。咄咄咄(月竹舟嗣)。

　　东川新宁听雪乐禅师

　　参尼足澜。值上堂。举如何是祖师西来意。庭前栢树子。恁么会。便不是了也。如何是祖师西来意。庭前栢树子。恁么会方始得。声未绝。师出抚掌曰。不是不是。澜便问。作么生便是。师曰。幸有这个在。澜曰。这个是甚么。师又抚掌曰。不是不是。澜颔之(尼足寰嗣)。

　　鼎州德山语嵩裔禅师

　　蜀巴渝人。上堂。大众识这段机缘么。山僧往岁在黔三处开堂。不识好恶。拈条白棒。佛来也打。魔来也打。见者闻者。望崖而退。於是散众逃名。因竹帆师叔。命住此院。齩定牙关。并无法说。习气不除。问者痛与一顿。唤作棒。入地狱如箭。作道理商量。入地狱如箭。於此会得。大事已毕。苟或未能。切须努力　师至天童。埽悟祖塔。远庵僼。留师分座说法。一日忽告众别。说偈坐逝。僼为举掩龛偈曰。三千里外孤筇至。万指丛中拨手归。海岳一时俱惨澹。法门千古长光辉(雪臂峦嗣)。

　　辰州龙山颕秀悟禅师

　　巴渝长寿黄氏子。上堂。至理无言。明眼者鉴。真机独露。通达者知。若以禅会。特地乖张。不以禅会。当面蹉过。於斯荐得。便见大道坦然。风行草偃(敏树相嗣)。

　　五灯全书卷第八十七

　　五灯全书卷第八十七补遗
　　临济宗
　　南岳下第三十六世随录

　　龙潭天逸超禅师

