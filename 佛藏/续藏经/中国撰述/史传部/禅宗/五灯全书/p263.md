<!-- { "loadSidebar": true } -->
　　吴江范氏子。素业木工。因海舟慈建塔院。失斧伤足。痛甚索酒。慈曰。范作头。伤足犹可假。若斫去头。有千石酒。与作头吃。能吃否。师有省。即求为僧。慈与披剃曰。今日汝头落也。师曰。头虽落。好吃酒人不落也。乃充火头。一日负薪。慈见曰。将刺棘作么。师曰是柴。慈呵呵大笑。师惘然。慈曰。是柴将去烧却。师拟曰。和尚毕竟有什么道理。故尔问我。是夕刻意参究。不觉被火燎眉。面如刀割。以镜照之。忽然大悟。呈偈曰。负薪和尚唤为棘。火焰烧眉面皮急。祖师妙旨镜中明。一鉴令人元要得。慈便打。师夺拄杖曰。这条六尺竿。几年不用。今日又要重拈。慈大笑。师又呈偈曰。棒头着处血痕班。笑里藏刀仔细看。若非英灵真汉子。死人吃棒舞喃喃。慈曰。即此偈语。可绍吾宗。乃付偈曰。迷悟犹如空里云。碧天明了净无痕。历然世界其中露。杀活拈来总现成。从此名闻遐迩。学徒川赴。出世金陵高峰。次迁翼善　天奇瑞参师问。甚处来。瑞曰北京。师曰。只在北京。为复别有去处。瑞曰。随方潇洒。师曰。曾到四川么。瑞曰曾到。师曰。西川境界。与此间如何。瑞曰。江山虽异。云月一般。师举起拳曰。四川还有者个么。瑞曰无。师曰。因甚却无。瑞曰。非我境界。师曰。如何是汝境界。瑞曰。诸佛不能识。谁敢强安名。师曰。汝岂不是着空。瑞曰。终不向鬼窟里作活计。师曰。西天九十六种外道。汝是第一。瑞拂袖便出。师喜。为克家种草。堪支吾道。遂书偈付曰。济山棒喝如轻触。杀活从兹手眼亲。圣解凡情俱坐断。昙华犹放一枝新。师逝于明宪宗成化壬辰腊月九日。塔建翼善寺左。

　　庐山云溪碧峰智瑛禅师

　　少未读书。苦不识字。晚年信口成章。时多称之。嘱门人智素偈曰。见彻娘生亲面目。从今保守者天真。爪牙养就狰狞日。哮吼一声百兽惊。

　　夷峰宁禅师法嗣
　　杭州天目宝芳进禅师

　　付法偈曰。真性本无性。真法本无法。了知无法性。何处不通达。师临终。呼门人问曰。有水否。从者以汤进。师叱曰。水以取净。何用暖耶。汝等可易来。从者易水至。师嗽口。作梵呗声曰。生如水浊。死如水清。清浊无定。是个恁么。大喝一声而寂。

　　君峰通禅师法嗣
　　邵武府君峰清祥上座

　　久依大阐。一日忽有省。呈偈曰。法性空无碍。平等观自在。截断两头机。是名超三界。阐印可之。

　　思南正法雪光禅师

　　族赵氏。徧历诸方。至灵峰度夏。闻举严阳尊者问赵州公案。有省。举似寂照。照曰。无功用处。正好用功。莫认些子光影。有悞生平。复结冬於景德。一日定中闻岩瀑声触发。默举从上佛祖机缘。一一透得。遂往参洁空。从头举似已。空曰。不见道。莫谓无心云是道。无心犹隔一重关。道了便入寝室。师自是茫无意绪。怀疑不决。一日见寒山诗。吾心似秋月之句。凝滞顿释。后庵居古山。临终书偈而逝。

　　天宁宣禅师法嗣
　　杭州径山天才英禅师

　　示众。默堂老人。平地上涌起波涛。虚空里敲出木楔。中人毒气回来。刚道亲见宝月。不知瞎却多少人眼睛。哑。洎合饶舌。

　　东方裕禅师法嗣
　　南京碧峰寺天通显禅师

　　玉芝聚问。碧峰寺里有如来。莫便是和尚否。师曰。上座还见么。曰纵见得也是金屑落眼。师曰。者汉死去多少时。汝来为他乞命。便归方丈。明日上堂。举古德曰。打破大唐国。觅个不会佛法的也无。又曰。向南方走了一转。拄杖头上不曾拨着个会佛法的。此二句甚有誵讹。试为酬一语看。聚曰。前不遘村。后不迭店。师曰。未在再道。曰不遇知音者。徒劳话岁寒。师复问曰。汝向南参。有何言句。试道看。聚举悟道偈曰湖光倚杖三千顷。山色开门五六峰。触目本来成现事。蒲团今不炼顽空。满目风光足起居。有谁平地别亲疎。纵令达磨传心诀。问着依然不识渠。师曰非非。聚曰。云何非非。师曰。子不非非。恁人非非。梁皇达磨。两不见机。何劳折苇又遣人追。古之今之。落人圈缋。曰如何得不落人圈缋。师打一掌曰。是落耶。是不落耶。聚礼拜。平日所蕴泮然冰释。师游南屏宗镜堂。升法座曰。此处正好说法。聚从傍唱曰。说法已竟。师便下座顾曰。何者是我说法处。聚曰。剑去久矣。师颔之。

　　隆延道禅师法嗣
　　河南伏牛松山西宗惟庆禅师

　　东鲁张氏子。年二十。礼襄阳弥陀寺性天剃染。巾瓶三载。克追生死大事。无所发明。遂辞师。徧谒名宿。有示以万法归一话。疑情顿发。立愿禁足黄石山中。体究有年。夜间偶於池中取水。观见水中之月。有省。遂往金陵。参隆延道。道曰。子既远来。为求何事。师曰。惟道是求。道曰。我此间。了无剩法。求个甚么。师曰。求既无法。心亦无我。当体廓然。后亦无住。师首肯而记莂焉。周晋诸藩。请住伏牛松山　上堂。僧问。佛未出世。祖不西来。妙意元谭。在甚么处。师曰。朝朝东海金乌上。夜夜西岷玉兔飞。曰出世后意旨如何。师曰。秋吐篱边菊。冬开岭畔梅。曰恁么则道化无生灭。春风有变迁。师举拂子曰。一番拈起施神用。万汇同归佛界中。乃曰。放下梧桐花。外道顶门着楔。击着潇湘竹。香严耳里开眸。云门拄杖[跳-兆+孛]跳。触着帝释鼻孔。风穴太阿锋飞。分破娑伽眼睛。諕得古灯王。走入蟭螟窍中。老达磨。直造毗卢顶上。到此际。还有超宗越格者么。良久曰。湛海泥牛声哮吼。空岩石虎啸眠云　端阳小参。五月午日时节。角黍包奠英烈。艾叶香。榴花洁。此景年年风趣别。沧浪之水清。屈原一梦歇。举世醉浊原独醒。千古忠贞俱了彻。大家荐此最上机。五阴杂毒皆消灭。喝一喝。

　　五灯全书卷第五十九

　　五灯全书卷第五十九补遗
　　临济宗
　　南岳下第二十八世

　　东山海舟永慈禅师法嗣
　　金陵顾智旺居士(香严古溪澄。雪谷集序曰)

　　士号祖庭。早年孝称闾里。坚持五戒。独处一楼。栖禅三载。策勤向上工夫。拶透银山铁壁。心花顿发。慧眼开明。受印可于东山海舟大和尚。续高峰妙禅师七世之灯。临济下二十四代之孙也。慈示寂时。三呼祖庭。士三应。机语相投。遂以大衣麈拂付之。得法之后。大书雪谷二字。高扁所居。将表二祖求法立雪齐腰。不忘本也。
　　(附。古溪澄所赠。东山顾命歌曰。金陵有个奇男子。白手成家立纲纪。不逢良友唤回头。几乎埋没红尘里。叹浮生只如此。参访明师求直指。见说传灯录上人。志气冲天奋然起。念弥陀如自己。拶得寒氷化为水。任他非佛与非心。务要禅河穷到底。昼亦然夜亦然。铁牛不动痛加鞭。头角峥嵘便作狮子吼。惊得海底金乌飞上天。求印可叩机缘。几回亲到东山前。绕绳床呈见解。振威一喝与君传。称大隐可居廛。而今堪作火中莲。惯向北斗星中骑木马。却来东山水上撑铁船。撒手悬崖知落处。千重欲网打不住。碧眼胡僧没柰何。分付袈裟为信具。赵州禅真罕遇。争肯庭前寻栢树。截断南山老葛藤。无孔铁锤重下锯。大放开还捏聚。绿水青山皆妙趣。脚根踏着上头关。明月不随流水去)。
　　五灯全书卷第六十

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗

　　南岳下第二十九世
　　宝峰瑄禅师法嗣
　　竟陵荆门天奇本瑞禅师

