<!-- { "loadSidebar": true } -->
　　圣旨到山。至十四日。召入玉泉宫问道。回上堂。风生大野。日照岩廊。山河奏乾闼婆之琴声。草木含祇陀林之金色。辉腾今古。荫覆人天。展过量提持。蕴逸群作略。闻声悟道。单闻此道。见色明心。惟明此心。苟能拨草瞻风。乘时凑汩。五云瑞彩咸彰。至化二曜长祥。并属照临。不须三印高悬。便见十身调御。百亿国土。百亿毫端。现无量无边殊胜庄严。作无量无边广大佛事。俾一切人。各具金刚正体。一切物。同转秘密法轮。生佛共乐尧年。世界全光舜德。逢人莫敢不出。传法特救迷情。祇如上升梵世。高驾须弥。还落阶级也无。天上有星皆拱北。人间无水不朝东　上堂。南泉一只箭来也。雪峰一只箭来也。隆恩一只箭。大众还见么。将军不好武。稚子总能文　上堂。放释迦老子出气。弥勒无容身之地。放弥勒出气。释迦老子无容身之地。文殊不解排难解纷。普贤掉头而去。却被隆恩截住。若无近忧。不须远虑　上堂。登绝顶於昆玉。观沧海於截外。洋洋乎百谷之玉。杳杳乎九天之睹。擘开胸曰。净五眼得五力。四维上下无伦匹。大都大用与大机。底事何能添一笔　七期晚参。好大众。东边立地。振鬣摆尾。西边立地。冲波激浪。多是透网金鳞。话头不识底是谁。按拄杖曰。把竿人　上堂。未屙已前。五千四十八卷。拈花已后。只有一个头陀。诸人请放过。隆恩却有个相为处。拊掌一下曰。莫谤大般若　授顾溪翁居士法。上堂。不与万法为侣。是无事不办底人。能与天地同根。是铁锤无孔底汉。有时染用染污他。不得即尘劳而见佛。有时净用净洁他。不上过元途而抽身。以此为极。则青天也须吃棒。不以此为极。则明镜何用当台。大众毕竟如何即得烦恼海中为雨露。无明山上作云雷　晚参。有心不是道。无心岂是道。斩断有无心。是道不是道。但凭枯木重生艳。莫被寒灰烧杀人　颂世尊初生曰。冷地生椎没奈何。更加烧热不增多。后来只管重添火。一块无明炼不过　颂产难因缘曰。无量劫来未杀生。杀生真是杀生手。白血如脂沃野寒。子兮母兮复何有　颂赵州勘二庵主曰。能言能笑。穿窬小盗。两个拳头。十个孔窍　颂香严上树曰。倒着烟蓑立险滩。离钩香饵透还难。神鲸自是冲波去。不向空江照影寒　师于乙丑年十月示疾。十一月朔。师作诀书示左右。为歌名咄咄歌。次日师问。明日几时。左右以三对。师曰。三期至矣。晨起沐浴更衣。作辞疏谢　恩。乃作垂问法语。与示禅徒。语毕将逝。嗣法士顾元登。请曰。和尚可无偈耶。复苏索笔。手书偈毕。微笑而逝。世寿五十四。僧腊三十八。塔于兜率。师有三会语录。并所着湘溪集。行世(弘觉忞嗣)。

　　五灯全书卷第七十四

　　五灯全书卷第七十四补遗
　　临济宗
　　南岳下第三十五世随录

　　报本伊[阿-可+九]哲禅师

　　重九上堂。登高须极顶。入海须至底。入海不至底。不知华藏之深。登高不极顶。不知宇宙之宽。无上妙道。亦复然也。今朝节届登高。敢问现前作么生是至深极顶底句。良久曰。诸人既道不得。山僧与汝别峰相见去也。遂下座　上元上堂。举僧问赵州。如何是道。州曰墙外底。如何是大道。州曰大道透长安。赵州古佛。捡点将来。大似村里弄。报本则不然。有人问如何是道。只向他道。十里灯花明似昼。六街车马涌如潮。如何是大道。双凤云中扶辇下。六鳌海上驾山来。且道与古人是同是别　晚参。颇爱暮春时。落花红似锦。满城流水香。几人发深省　因雪晚参。忆昔普通年事远。看来庭雪未曾消。三拜已曾亲得髓。斩新拈取示今朝。咄。月巢鹤醒千年梦。不是鸟窠吹布毛　晚参垂问。古人道。三十年不杂用心。四十年打成一片。如何是打成一片。不杂用心底人。师曰。泰山石敢当　辞世偈曰。昔本不生。今复何灭。万古晴空。一宵风月。掷笔而逝(山翁忞嗣)。

　　五龙瞿庵岑禅师

　　开炉上堂。久默斯要不务速说。大众。斯要且置。龙山这里。却有几桩紧要。你若会得紧要。便知斯要落处。会得斯要。便知紧要源头。何谓紧要。第一。诸人于二六时中。饥来吃饭。是个紧要。第二。寒来着衣。是个紧要。第三。渴来求饮。是个紧要。第四。倦来打眠。是个紧要。第五。内逼时屙屎放尿。是个紧要。更有一个紧要。我要问你眼光落地时。毕竟以何为紧要。若也定当得出。今日开炉。功不浪施。其或未然。大家共向无烟火。熨斗煎茶也醉人　上堂。入荒田不拣。信手拈来草。一切在临时。用得自恰好。要使贫者富。饥者饱。愚者慧。昏者晓。贵把根源直下看。休从枝叶闲寻讨。不闲讨。拄杖不在。苕帚柄与你三十　晚参。小尽二十九。碧眼胡僧不知有。大尽三十日。黄面老子道不得。总道得。也是万里崖州隔　晚参。结冬一期过半。诸人未知趣向。为汝细细商量。切忌自生惰慢。蓦拈拄杖。卓一下曰。大众还会么。不是心不是佛不是物。毕竟是个甚么。以拄杖旋风打散　颂赵州访二庵主曰。一样拳头无缝罅。两边并峙玉山寒。诗人咏到幽奇处。成岭成峰请细看　颂三顿棒曰。蒿枝六十何曾痛。一个顽皮没处藏。毒发大愚医不得。儿孙万代受遗殃(山翁忞嗣)。

　　灌溪采商荣禅师

　　僧参师问。灌溪浪隔。鸟道云封。从何得到。僧曰。不从云水来。师曰。脚下芒鞋。泥痕太多。僧拟答。师曰。脱空妄语汉　晚参。诸人。无量劫来衣线下事。只因东兜西惹。曾未决断。今日山僧。与诸人决断一上。遂抝折拄杖。归方丈　除夕晚参。佛法二字。抛向东洋大海。累诸人东捞西摸。不觉又是一年过了。且道。还有捞摸得着底么。若言捞摸得有。吃阎罗老铁棒有分。若言捞摸总无。山僧拄杖。亦未放过。且道。毕竟如何免得。良久曰。不是知音者。徒劳话岁寒　小参。一口吸尽西江水。情知诸人未到恁么田地。试将南溪。与我吸吸看。一僧才出。师便打曰。全身堕在泥水里。便归方丈(山翁忞嗣)。

　　六安大悲快庵鉴禅师

　　示众。竖拂谈玄落二三。烧香酬唱忒无惭。空张大口恣尘说。春到幽禽已指南。更若摇唇成话杷。何劳升座现优昙。只凭闻见来求法。试问从前作么参　晚参。结制已七日了。露柱灯笼。全无孔窥。释迦弥勒。扬声大叫。最苦昏沉。散乱不好。惟有寒山子。逢人偏解笑。且道。笑个甚么。笑诸人。无端弃却家中宝。终日茫茫外边讨。翻身蓦过祖师关。熨斗煎茶不同铫　除夕小参。不烹露地牛。不烧王老钱。莲峰无一物。将底过穷年。既无一物。将甚么与诸人分岁。蓦拈拄杖。摘下曰。莫怪空疎。各宜珍重　师经行次。忽擒住一僧曰。是什么。僧喝。师便打。僧拟对。师曰。山僧被你一喝。僧无语。师便喝　居士参。临出门曰。出门原是入门人。师曰。是什么人。士无语。师喝出(山翁忞嗣)。

　　大钱鹤峤岱禅师

　　小参。太阿锋镆铘焰。埋尘拂斗牛。化龙奔雷电。洗兵即皇路氛清。挂眉则梵天血溅。当门倒插逼人寒。铁额铜头遭勘验。诸昆仲。荐不荐。万古常如白练飞。一条界破青山面。击一击。喝一喝　佛诞日示众。举世尊初生下时。周行七步。目顾四方。一手指天。一手指地曰。天上天下。惟吾独尊。云门偃曰。我当初若见。一棒打杀。与狗子吃。贪图天下太平。云峰悦曰。云门虽有定乱之谋。且无出身之路。师曰。世尊倚霸称王。未免逞俊太过。云门捐躯报主。大似落水拖人。云峰老人。虽则眼高千古。要见云门尚未可在。还有知安国落处者么。蓦拈拄杖卓曰。不是铁牛生犊子。敢驱金翅捉狞龙　示众。乃蓦拈拄杖曰。我看你朝到西天。暮归东土。究竟长年只在半途。复横按曰。明知是满腹丝纶。填胸锦绣。因甚问着便开口不得。直饶过东山下左边底。拈得王节级失却帖。正好勘过了打。且道。衲僧门下。又且如何。卓一卓曰。刀山剑树平时路。热铁洋铜润口浆。要得拖犁并拽耙。何妨拔肺与抽肠。复卓三下。喝一喝　师趺坐。僧默侍。师曰。鸡立丹山。非其同类。出去。僧当前问讯。师曰。子房门下。诡道徒施。僧拂袖便行。师曰。捉败了也　僧问。如何是机锋。师曰。张弓架箭。曰此是锋未是机。师曰。不为鼷鼠而发　示众。举古德曰。佛法也大有。只是舌头短。师曰。早已拖地。者里不然。佛法大有。漆桶不快　颂赵州访二庵主曰。铁船驾起下扬州。月浸芙蓉两岸秋。欵乃一声归去也。金风萧瑟动人愁　颂兴化摈克宾维那曰。赫日鲸波走迅霆。鱼鰕鳖蟹暗销魂。锦鳞直跃化龙去。吐雾兴云出海门　颂婆子烧庵曰。松枯石烂自春秋。任是张良计不投。可怪一声无孔笛。梅花吹落满沧洲　颂黄龙三关曰。箭穿李广。枪使金牙。恁么会得。事同一家。雪覆芦花。鹭藏明月。停思停机。犹堕两橛。渊明嗜菊。茂叔爱莲。端的举似。疑请别参(山翁忞嗣)。

　　无锡净慧节岩琇禅师

