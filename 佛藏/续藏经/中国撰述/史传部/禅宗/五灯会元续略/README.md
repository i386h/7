<!-- { "loadSidebar": true } -->
续藏经   五灯会元续略
明 净柱辑
                                                                            
 五灯会元续略序

　　余尝读灯元而咄[口*荖]累叶之旷绝也。岂无大川其师起而覃举马者寂寂。至今含光隐曜。伊谁之责。夫慧命[廿/斯]传与世间历服等耳。答。非史氏云兴。其间臧否污隆之数。何以较若列眉。久将湮湮必趋而之敝。稗官以意为春秋。秽史复借为金米市矣。佛祖慧命密相付嘱。何用文为。然而世代缅邈。判三污而序五岳。安所取衷乎。龙门叙三千年。括以五万言。约而能该。班椽综掇西汉。几八万余言。广而不滥。大川和尚集五灯会元。厥功亦不下班马。何为乎寂寂如今日也。我朝神圣迈往微猷高扇。即十七年忧勤史不胜载。痛闯孽凭陵蔑我图书。闻掖垣充栋荡然瓦砾。后之人将焉依。故余切切与宰执高硁老及之亦与书同忧。以纂史力请兼以操访遗文题属。而它者不之急。中彻报罢。诚千古恨事也。尔时浪迹武夷。适传远门禅师书读灯元之举。余废屐而叹曰。事固相符。其有坠书。举者天也。禅师精神寂莫。能该乎。能无滥乎。能辨湮渭。而旁正丝丝不棼乎。若然是亦选佛场之龙门班椽也。宁止步大川轨躅而已哉。盖上下系四百余年。心心接续如针投钵。罔书罅漏。其写照在语言文字之外。又不答史氏之溢美芜词以炫惑后世也。禅师勉焉哉。余将隐矣。亦重有感乎斯文。是为序。
　　时。
　　弘光元年乙酉春莫佛弟子吏科左给事中马嘉植熏沐拜书於武夷精舍

 叙

　　正法眼藏之布在方策也。自景德传灯始。踵其后者李遵勖之广灯。佛国之续灯。[目*每]翁之联灯。雷庵之普灯。层见迭出。卷帙浩繁。学者不无望洋而叹。绍定间。大川济公承浙翁之传。主握宗印。集诸学侣撮为会元。可谓始终条理一以贯之。宋季迄元代有宗匠说法如云。指不胜屈。入我明圣祖神宗。道化翔流普天皈命。而应斯嘉运。崭崭出头角。又何似柱生也晚。适丁末造目击先觉遗言仅存洞济二宗散行宇内。未经收聚神庙间。紫柏大师每念斯举。终未获遂。即迩来明眼宗师征修有年。未见刊出。(柱)何人。斯而敢与夫述者之列第。恐世愈久而名愈湮。名愈湮而脉愈紊。授受不明。旁正不分。闲之不可不取诸豫也。故缵大川老人之绪略续四册。梓以问世。倘遇少室真孙。以负荷佛祖为心。不以罪而以知得。藉此而扩充之。补见闻之所未逮。裒成大业。则千灯互映。使正法流衍于不匮也。予其拭睫以俟。
　　时
　　崇祯十七年岁舍甲申佛成道日
　　支提山嗣祖沙门远门　净柱　拜撰

　　凡例

　　会元合五为一。连珠编贝。良工心苦。今犹见之。是书旁搜博采。去似存真。未敢以千金募诸咸阳。亦将举苦心商之天下。　　是书罗辑多年。而载笔从事则始崇祯壬午至甲申冬季。烂然成编。会四方多故。藏之石室。未敢通行。更历四载。遘先师石雨和尚示寂。乃叹曰。是书之出其有待乎。爰是举先师末后数语附入。亦续经而书孔丘卒之意也。　　会元所载曹洞终於十四卷。临济终於二十卷。先尽者宜先续。后竟者宜后书。故以洞宗置第一卷。不敢紊绝续之次也。又会元载圜悟法嗣。首大慧。次虎丘。是书亦以大慧法裔居先。虎丘法裔居次。俱循旧典。匪有异闻。至若黄龙忠育王裕护国元等一二传灯。则附于大慧法裔之列。　　临济宗自宋季稍盛於江南。阅元而明人宗大匠所在都有。而韬光敛瑞民莫得传。惟是天童磬山车溪三派鼎峙支那。学者依为出世梯航。第诸家语录不翅充栋。是用芟繁选要。使一滴水味全具江河。至于联珠颂古诸师。未详其住持何剎。谨录颂古一则跗入法嗣。使稽灯者易於览观。　　曹洞宗至宋季尤盛於河北。所以元世祖大集沙门。惟雪庭裕祖高贤鳞附。如黄钟为八十四调之首。如车毂为三十六辐所归。洵至盛矣。谁与京焉。独惜明兴以前。金辽以后。河北为战争之所。名剎兵秽。格言燹加。如洛之白马天庆。嵩之少室龙潭。熊耳之空相。磁之大明。泰之灵岩。燕之报恩万寿。灯灯不绝班班可纪。而人罕被其光。至今仅存云门寿昌少室三叶颇称蕃衍。但清凉已上间有一二宗支无从考核。余登少室探求行实遗言。得抄本语略於敝簏。首尾简蠧不可意推。其可句读者尚存二十余篇。迹其上下师承。按之道行塔铭。诸刻绿会不爽亦合璧之。最奇者谨备录。以质明鉴。　　弁山一花现瑞。所载洞宗一支及崆峒传灯。世谱俱以鹿门觉为石林秀。王山体为玉山体。淳拙文才为拙才淳。中间又少青原下二十九世。俱空契斌禅师误也。所以弁山相传拈香传达磨正宗四十二世瑞老和尚。职此之故耳。其中详辩载在洞宗源流正派图。兹不复举。　　云门宗自宋迄元代不乏人。如圆通善王山济。俱明眼宗哲。法席甚盛。但嗣法莫可考。岂深藏其德而不求着耶。抑末流闻见之不广也。阙所不知。冀有后获。　　近代同门昆季并以嘱付后先循序编列。先得法者居前。次得法者居后。迩有不遵古训。欲以先开堂者为长。於义未洽矣。以物情譬之人。有二丈夫子者。贵显相等仕籍殊年。弟以丑荣。兄以辰进。而旁观者议欲伯仲。而仲伯非独其弟羞之。厥父亦将操棰而击之矣。观是书者。僭慢之愆。躐等之俑。殆知免夫。　　海内名宿各化一方。听采风声未窥全豹。然登堂法语谛观一二。亦足仞积玉於蓝田。量藏金於南国矣。傥遇巨手鸿裁。举所睹闻益加详备。何以酬之。为赋昂须。　　南岳下三十四世。青原下三十六世。二枝竞秀承嗣已满天下。其出世有语录者易於纂合。今悉已存之草创矣。其在水边林下潜行密用。无从得其机语。若剞出得无有缺陷乎。或曰止止。将有后师而为续略者。中书君将不惮烦。师何速为。
　　戊子仲春　远门道人　漫书

　　五灯会元续略目录

