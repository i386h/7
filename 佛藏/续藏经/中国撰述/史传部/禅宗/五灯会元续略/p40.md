<!-- { "loadSidebar": true } -->
　　杭之临安骆氏子。幼失怙恃。出家於青山妙严院。入云栖受具。听讲后弃教参禅。寓双径结制。一日尿桶边[囗@力]地大彻。作偈曰。自幼失亲娘。遍觅於他乡。蓦然一相见。更不再商量。参龙池。进方丈。以坐具打圆相。展具三拜。收具一拂便出。午后再进方丈。池曰汝是何方人。师曰古杭云栖弟子。池曰云栖说何法。师曰云栖不说法。池曰老僧者里也不说法。师曰。某甲自远瞻风而来。云何不说法。池曰老僧牙齿疎缺了。师曰道不在牙齿上。池曰不是者个时节了。师曰道无古今。池曰者样上座明白了。师曰不知还许明白否。池曰已道过了。师即礼拜。出曰将错就错。又曰大家草里[涳-工+(衣-〦+ㄙ)]。住后。僧问如何是杀人刀。师曰垂帘关乳燕。曰如何是活人剑。师曰穴纸出痴蝇。僧问香严上树话。师高声叫曰一个人。问香严跌死了。曰是只是大惊小怪。师曰人命不是小事。崇祯二年八月即示微恙。临行众请师末后句。师曰我有日用相应颂在。趺坐而逝。颂曰并行黑白却同年。[○@牛]芳草茸茸到处眠。○一时秋空云翳尽。●夜深何处是家园。

　　径山语风庵雪峤圆信禅师

　　宁波鄞县朱氏子。九岁闻诵弥陀经水鸟树林悉皆念佛念法念僧。自此发心。至二十九岁出家便行脚。每日痴呆。唯有一个不明白的念头。二年苦无入处。后访秦望山妙祯山主。主举他心僧因缘。一僧参心曰那里来。僧曰天竺来。他心曰。我闻有三天竺。你那一竺来。速道速道。其僧无语。师自是疑情顿发。次日捏拄杖至石头上。高提曰。那一竺来。速道速道。忽前后际断。如空中逆出日轮。说偈曰。石贴背脊骨。翻身胁肋骨。仔细思量来。动也动不得。复喝一喝曰。张三杀人。李四偿命。返天台寻人印证。抬头见古云门三字乃大悟。途中作偈曰。一上天台云更深。脚跟踏断草鞋绳。比丘五百无踪影。见得他时打断筋。因入双髻诛茅次。参云栖宏龙池传。万历四十三年住径山千指庵。崇祯八年杭州司理黄端伯请於大殿。上堂。咄咄咄。径山乃唐宋已来之径山。击拂子曰。八十一人在此经过。非今日之径山。非一日之径山也。千年常住一朝僧。今朝祖令当行。十方坐断。且道还有祥瑞也无。钟楼生耳朵。佛殿又怀胎。黄公出问如何是钟楼生耳朵。师拈生香示之曰会取者个。曰如何是佛殿又怀胎。师曰产下也。公礼拜曰须是大师说法始得。师乃曰今承众檀越同为命老人登狮子座。理荒残之祖席。扶陈烂之頺纲。者个唤作狗尾续貂。那管家家门前火把子。钓渔船上谢三郎。即不问媳妇骑驴阿家牵。道将一句来。还有人道得么。一拂击开金殿月。万家无个不光明。即日开府余大成众居士延师斋於寒翠楼。师曰老人今年六十六。复自轮指曰。丙丁戊己庚。良久曰。怪见得把人牵来拽去。原来水牯牛入命宫。拖泥带水东触西触。虽然。且喜水足草足。黄公问水足草足时如何。师曰饱杀人。曰水牯牛还瞌睡也无。师曰扑面秋江白月飞。鹭鸶撞入芦花里。余公曰恁么一色边去也。师曰芦花变作黑灰飞。鹭鸶不撞芦花队。余曰今朝六月初一大师还有六月曾也无。师曰有你还见么。余曰果好雪片片可惜落在雪里无人识得。师曰用识作么。余曰将来妆作雪狮子被人推倒又如何。师曰不消推倒我自踞地。黄曰还须扶起始得。余曰。被人推倒被人扶。何不翻身出窟去。师曰推倒扶起总无心。余曰若恁么大师到处世界成就。师曰谁。次住开先。师两次开堂。拈香俱供匡真偃禅师。盖师行脚时抬头见古云门大悟。发愿欲弘云门一宗。癸未冬开法东塔。瓣香之祝始嗣龙池云。晚住云门。一日示疾。书偈曰。小儿曹。生死路上须逍遥。皎月氷霜晓。吃杯茶坐脱去了。时丁亥年八月二十六日也。塔全身於本山。

　　兴善广禅师法嗣
　　建宁府普明鸳湖妙用禅师

　　杭州海宁郑氏子。出家嘉兴兴善寺。受业於南明。先谒无幻。蒙示禅要。一日於径山禅堂中阅思益梵天经注有省。即呈无生偈曰。铁壁银山谁敢摧。贼身蓦地拶将来。相看原是旧相识。当下惭惶笑脸开。明见而呵之。执侍数载。值明病笃。师早晚问候。明以无起色为对。一日明举香严偈问师。师才开口。明便喝。师复拟开口。明又喝。师点首。明付偈曰。无传无受法。无传无受心。付与无手者。掣断虚空筋。后阅白云提省五祖因缘始脱然无碍。与雪峤大师玩新月次。峤指月曰者半个在那里去了。师良久曰会么。峤曰也只得半个。师曰者半个在那里去了。峤亦良久。师曰也只得半个。崇祯十二年住普明。示众。若论佛法。病僧无下口处。今日偶见新山门。挐我拄杖子浪荡游戏。穿过果子岭直到火烧桥。失脚一跌落在深溪。幸有旧佛殿肯来相救。不惟相救抑且骑却项。归来新山门叫屈。未免要病僧判断。新山门好与三十拄杖。旧佛殿也合三十拄杖。理不曲断。良久。掷下拄杖曰。拄杖勃然动嗔色。大家归去暖房中。总宪黄承昊升任广东入山作别。问曰临行一句乞师指示。师曰三千里外逢人不得错举。师与佛日友善。值日住雪峰。师以普明敦请开法。日同诸檀护请师出世。师托疾固辞。后访佛日於灵峰。升座举拂子曰。会么。即心即佛犹是誵讹。非心非佛可无趋向。不是心不是佛不是物穿花蛱蝶深深见。取不得舍不得不可得中恁么得点水蜻蜓欵欵飞。普明恁么举扬。抓着灵峰庠处。忆知抛家散宅[涧-日+活]步大方。峭巍巍孤逈逈净裸裸赤洒洒。踏倒诸圣顶[宁*页]。把住要关。有时地住有时放行。有时地住中放行。有时放行中把住。还知栴檀林里纯是栴檀。师子窟中无非狮子么。众中有伶俐汉出来道。普明无端露布灵峰蕴底。山僧但向伊道。祇因曾与同床睡。是故深知被底穿。卓拄杖下座。一日示疾。索笔书偈曰。生也错。死也错。铁狮掣断黄金索。掷下笔曰咄。遂寂。时崇祯十五年十月十一日也。

　　南岳下三十四世
　　天童悟禅师法嗣
　　五峰如学禅师

　　关中人也。参天童於金粟。一晚话次童蓦伸脚曰你作么生。师以脚踢之。童笑曰未在未在。师曰和尚道看。童倒卧。师曰也只是困。童曰你又与么去也。师礼拜。师辞童。握拂曰。唤作拂子则触。不唤作拂子则背。不得拈起。不得放下。不得下语。不得无语。不得错举。若不错举则分付汝。师则连跳两跳曰不要不要。童曰。犹是乱叫乱跳。更试举看。师转身曰某甲去也。童乃付。

　　苏州邓尉山汉月法藏禅师

　　梁溪苏氏子。年十五披剃於五牧山之德庆庵。受戒於云栖。参万法归一话。会窗外有二僧夹篱。折大竹声若迅雷。顿得心空。作偈曰。一口棺材三只钉。声声斧子送平生。自从薤露悲歌断。赢得朝朝墓柏青。闻天童出世金粟。师策杖从之。命师为第一座。童上堂举僧问古德曰朗月当空时如何。德曰犹是揩下汉。僧曰请师接上揩。德曰月落后相见。童乃顾师曰。且道月落后又如何相见。师便出法堂。次日童上堂。师问海众云从。慈霖天霪。现跃飞腾即不问。如何是驱雷掣电底句。童便喝。师曰恁么则金粟花开宝林果熟去也。童又喝。师礼拜归众。天启六年住杭之安隐。崇祯二年诸檀护请住天寿圣恩禅寺。上堂以拂子结却竖起曰。三世诸佛。历代祖师。山河大地。世出世间。一切诸法缚作一团千牢百结。掷向诸人面前。还有决裂汉一击粉碎者么。出来道看。便掷下。僧问。昔羊万峰於此转大法轮。今日三峰到来。祖道重光。未审和尚唱谁家曲调。师曰龙碑锺王气。曰恁么则临济中兴雷轰电掣去也。师曰凤岭蔚青霞。进语未出。师打曰住住。便礼拜。问威音王佛一金圈。抛向当阳事若何。师曰湖洗千秋月。曰得意忘言即不问。横三竖四是何宗。师曰山擎万古天。将再进。师曰礼拜着。曰谢和尚指示。问。诸佛未出世。祖师未西来。说个甚么。师曰三头六臂。曰再示其祥。师曰四面五身。僧礼拜。师打曰者一棒放你不过。良久乃曰。诸佛未出世。祖师未西来。威音王未有名字以前。还有生死也无。各人父母未生。三缘未合。天地未分。觉明未咎以前。还有四句。两头是非好反言思识路也无。昨宵正睡着时无梦无想无见无闻还有现前许多理会也无。若向者里了得。则从朝睡醒下床洗面吃粥迎宾送客嬉笑怒骂。是有心耶无心耶。若有心则前来三处心不是有。若无心则现前是谁主持。若向者里透过。则山出波中。树撑殿角。正好摇扇。乘凉过夏。何等自在。虽然如是。犹未梦见向上事在。直须一向中具三玄。一玄中具三要。额上亚目。顶中出头。超佛越魔始得。会么。卓拄杖三下。上堂。攀跻不住忽然翻。打破吾宗向上关。剩得一双穷相手。始知无法向人间。法座成上堂。岩岩狮座涌堂中。老衲披衣坐法空。跨下狻猊忽翻掷。一声哮吼见威雄。喝一喝曰。狮子踞地吼。佛祖倒身走。出头天外者。只有万峰叟。喝一喝。上堂。心休不说法。骨瘦上堂艰。分明都说尽。湖水洗山巅。喝一喝。下座。崇祯八年七月示疾。侍者问如何是身后事。师曰。床头老鼠偷残药。壁上孤灯照旧衣。众黯然。侍者复欲问。师举手曰放下幔子着。遂酣睡。至中夜索浴更衣而逝。塔全身於丈室后。

　　破山海明禅师

　　蜀之蹇氏子。出家姜家庵。听讲楞严。至一切众生皆由不知常住真心。遂出蜀参叩。住破头山。一日到万丈悬崖上立定。自誓曰。悟不悟。性命在今日了。辰时立起立到未时。眼前惟有一平世界。更无坑坎推阜。举意欲经行。不觉堕崖损足。至夜翻身忽痛有省。天明叫曰屈屈。一居士曰师父脚痛么。师劈面一掌曰非公境界。寻参博山云门。后参天童於金粟。童问。内不放出。外不放入。正恁么时以何为界。师曰竿头丝线从君弄。不犯清波意自殊。童颔之。出住禾之东塔。上堂。东风解冻百草萠芽。行脚衲子似粟如麻。拖泥带水兮草鞋狞似虎。混俗和光兮拄杖活如蛇。向有佛处不可住。无佛处急走过。方称英俊作家。切不可向万里无寸草处去虚度生涯。大众。且如山僧者里。九旬禁足。三月调心。今日解制。临行一句作么生道。摘杨花。摘杨花。上堂。金锄削尽千峰雪。露出天涯星月孤。照得世间人廓彻。都来依样画葫芦。大众。朱审还有依样画得者么。有则不妨好手手中呈好手。红心心里射红心。其或未然。且待山僧自画去也。以拄杖打圆相於中掷地曰。层落落。影团团。千古万古与人看。上堂。福城东际烟水涨。大塔庙前楼阁开。千手大悲扪不住。无端放出善财来。大众。且道善财来作甚么。随行踏断流水声。纵观写出飞禽迹。卓拄杖下座。

　　宁波府天童费隐通容禅师

