<!-- { "loadSidebar": true } -->
　　常州龙池一源永宁禅师

　　淮东通州朱氏子。世为宦族。九岁恳求离俗。依利和州广慧寺出家。寺乃州之望剎。宋有淮海肇禅师说法度人声闻当时。前一夕寺众同梦迎淮海。次日而师至。识者异之。参无用於太湖。用门庭高峻。师方入。门厉声叱出之。师作礼於门外。合爪而立。久之乃许入见。师退就禅堂彻夜不寐。一日闻用举云门一念不起语。声未绝而有省。急趋入堂。用便打。知师顿悟。令颂赵州狗子话。师立成曰。赵州狗子无佛性。万象森罗齐乞命。无底篮儿盛死蛇。多添少减无余[利-禾+垂]。用嗒然一笑。至治癸亥宜兴之龙池请师建立禅林。择绝巘作室以居。出主李山天宁诸剎。元顺帝赐号佛心了悟大禅师。复归龙池。洪武己酉六月示微疾。命弟子裁纸制内外衣。且曰吾将逝矣。移龛至绝巘所。居十七日。师起浴索笔书偈曰。七十八年守拙。明明一场败阙。泥牛海底翻身。六月炎炎飞雪。书毕侧卧而化。

　　南岳下二十二世
　　双林誾禅师法嗣
　　杭州径山月江宗净禅师

　　金华兰溪倪氏子。诵楞严经至如标月指处豁然有省。参正庵。庵问黄檗打临济你作么生。师曰按牛头吃草。后住径山。临寂书偈曰。祖师门下客。开口论无生。老我百不会。日午打三更。遂逝。

　　天界昙禅师法嗣
　　南京灵谷定岩净戒禅师

　　参觉原。原举桶箍爆因缘问之。师拟议未即答。原厉声曰早迟八刻了也。师於言下大悟。师续刻颂古联珠行於丛林。

　　大慈成禅师法嗣
　　衢州乌石山杰峰世愚禅师

　　郡之西安余氏子。初参古岩石门十数员知识佩受法语。次参止岩举不是心不是佛不是物。一夕坐至夜分闻邻僧举证道歌曰。不除妄想不求真。豁然如释重负。偈曰。时时觌面不相逢。吃尽娘生气力穷。夜半忽然忘月指。虚空迸出日轮红。往见元翁问甚处来。曰大慈来。翁曰大慈鼻孔深多少。师卓拄杖一下。翁曰拗折拄杖把甚么卓。便礼拜曰今朝亲见老师公。翁曰念汝师孙放过三十棒。值岩回。师往礼。因夜举汾阳见首山曰。万古碧潭空界月。再三捞漉始应知。治得瞥然。住后。僧问。远离乌石岭。来住石溪山。开示天人路。如何透祖关。师曰。龙生金凤子。冲破碧琉璃。曰。与么则觌面不相识。千里可同风。师曰重迭关山路。曰。达磨西来不立文字直指人心见性成佛。既然不立文字何得流传至今。师曰。官不容针。私通车马。曰。直指人心。指出那个心。师曰开口不在舌头上。曰。见性成佛。性在甚么处。师曰。太湖三万六千顷。夜夜波心月色明。曰。记得莲经中道。大富长者即是如来。为复是累劫中来。为复是今生契证。即曰涧深花落远。山高树影长。曰。昔日给孤布地建立精舍。今日居士捐赀营建道场。是同是别。师曰。狮子吼时芳草绿。象王行处百花红。曰果然千载一遇。师曰耀古辉今。曰既然如是且道得何果报。师曰。生生归佛地。世世乐人天。曰与么则四众沾恩去也。师曰普天匝地。问。黄梅碓嘴花开日。夜半传衣过岭南。此事还端的也无。师曰。一物本来无。两肩担不起。曰。不是风动不是幡动仁者心动。又作么生。师曰。知灯元是火。信水不离波。曰毕竟如何保任。师曰。路逢剑客须呈剑。不是诗人莫献诗。曰和尚为人一句又且如何。师曰拦腮一掌脑后一搥。曰与恁则老婆心太切。师曰。不从白浪抛香饵。争得金鳞上钓船。上堂。万仞峰头打一推。粉身碎首绝疑猜。忽然绝后重苏起。万象森罗笑眼开。且道毕竟笑个甚么。者回识得来时路。更不将身入母胎。喝一喝。上堂。夫子以无言而言。言满天下。世尊以无说而说。说遍人间。二大老舌拄梵天。眼空四海。犹且未具罗笼手在。石溪门下别有生机。无言而言。天宝峰头云片片。无说而说。桐川涧下水潺潺。虽然如是。此犹是转身句。未具全提底句。且道作么生是全提底句。卓拄杖曰。横按镆邪全正令。太平寰宇斩痴顽。上堂。布袋长。十方世界尽包藏。布袋短。大地山河盛不满。布袋宽。百千诸佛体同观。布袋窄。万象森罗光显赫。且道布袋不长不短不宽不窄又且如何。南北东西无向背。上穷圆盖下风轮。因眼病上堂。佛病祖病众生病。拈向一边。丹药妙药神仙药。除过一壁。离却四大幻身且道那个是病那个是药。若向者里荐得。许汝诸人具一只眼。其或未然。老僧分明指出病源与诸人看。四大分散时向何处安身立命。是有病无药底句。镇州萝卜柏树子乾屎橛麻三觔。是有药无病底句。万法归一一归何处赵州云我在青州做一领布衫重七觔。是药病对治底句。不是心不是佛不是物狗子佛性无。是药病双忘底句。为治众生心中五欲八风烦恼尘劳妄想执着一切诸病。一大藏教总是济世医方。一千七百祖师公案尽是灵丹妙药。有病应服药。无病药还祛。众中还有个汉出来道。和尚自身不能治。何用治别人。只向他道。留得一双青白眼。笑看无限往来人。大都安讲主来参。师问讲主讲甚么经。曰。金刚经。曾於无所从来亦无所去处得个省处。师曰既是无来无去因甚得到者里。曰便是无来无去底。师曰即今在甚么处。主一喝。师曰。下喝行拳都且止。四大分散时向何处安身立命。曰书大地那里不是自己。师曰忽遇劫火洞然大千俱坏时如何。曰我到者里却不会。师曰。六祖不会破柴踏碓。达磨不识九年面壁。你不会。见个甚么。曰我只是不会。师曰瞎汉请坐吃茶。洪武三年十二月示微疾。书偈曰。生本不生。灭本不灭。撒手便行。一天明月。掷笔而逝。

　　天宝枢禅师法嗣
　　福州雪峰逆川智顺禅师

　　温州瑞安陈氏子。母塑智者像事之。一夕梦僧逆流而上招母曰我当为汝子。窹而有娠。七岁出家。及长入闽参铁关。授以心要。踰月因如厕睹园中匏瓜有省。举所悟求证。关曰。此第入门耳。最上一乘大远在。乃嘱曰。汝可悉弃前解。专於参提上致力。则将自入阃奥矣。一日值关将晚参。拟离榻忽豁然。谓关曰南泉败阙今已见矣。关曰不是心不是佛不是物是个甚么。师曰地上砖铺屋上瓦覆。关曰即今南泉在何处。师曰鹞子过新罗。关曰错。师亦曰错。关曰错错。师触礼一拜。关集众勘验。师笑曰。未吐辞前已不相涉。和尚眼在甚么处。又为此一场戏剧耶。关曰也要大家知。及关迁化。师嗣主院事。继住报恩归原。朝廷赐法衣及佛性圆辩之号。久之悉散其衣钵所蓄退居一室。掘地为炉。折竹为箸。淡如也。平章燕只不花出镇闽省。请师住东禅雪峰。法武初　诏有道僧十人於锺山建会。师升座说法。大驾幸临慰问备至。南还住净慈。适　中朝征有道净屠入京以备　顾问。众咸推师。至京四阅月。沐浴书偈而逝。

　　铁山琼禅师法嗣
　　汝州香山无闻聪禅师

　　香山人。初参独翁。令参三不是话。未有省发。一日敬上座谓曰。要知端的意。北斗面南看。一夕有省。遂寻敬。敬问来者何人。师曰非人非我。曰既非人非我毕竟是甚么。师曰饥来吃饭困来眠。敬掷蒲团俾作颂。师曰。圆圆一片。人人要见。坐断十方。寒光掣电。敬又举扇子曰速道速道。师曰。举起分明甚妙哉。清风匝匝透人怀。个中消息无多子。自有通身欢喜来。适铁山从高丽回。在石霜闻师有发明处。乃问仙府何处。师曰汝州。曰风冗祖师面目如何。师曰。和尚且止须臾之间。将二十年工夫说一遍。铁山把住噤喉问如何是无字义。师曰。近从潭州来。不得湖北信。山曰未是再道。曰和尚几时离高丽。曰未是更道。师喝一声拂袖便出。山曰。者兄弟都好只一件大病道发明了。师感激铁山开示细大法门。后住光州。独行独坐十七年方得颕脱。普说曰。法无定相。遇缘即宗。秉金刚剑。吞栗棘蓬。截断衲僧舌头。坐却毗卢正顶。竖一茎草作丈六金身。将丈六金身作一茎草。不是禾山鼓响。且非教外别传。直教寸丝不挂。月冷秋空。寒灰发焰。到者里唤作佛法堕地狱如箭射。不唤作佛法亦堕地狱如箭射。诸仁者。毕竟作么生会。开口丧身失命。不开口烂却舌根。岂不见船子曰。吾於药山二十年。藏身处没踪迹。没踪迹处莫藏身。虽然恁么举唱。开佛知见。立大圆镜。竖涅盘幢。举扬般若。敲唱双举。兼带叶通。照用同时。正眼观来尽是间家具。与我衲僧分上撩掉没交涉。竖拂子曰。会么。

　　晋云真禅师法嗣
　　代州五台灵鹫碧峰宝金禅师

　　乾州永寿人。姓石氏。父母俱崇善。时有沙门以观音像授其母嘱曰。谨事之。当生智慧之男。未几果生师。白光烨烨照室。幼多疾。父母疑之曰。此儿必归释氏。六岁遂舍云寂温法师为弟子。及长受具。遍诣讲肆。穷性相之旨。久之曰。是可以了生死耶。遂弃去。时如海真禅师开法於晋云。师往诣。示以道要。师大起疑情。偶携筐随海撷蔬於园。忽凝坐不动历三时方窹。海曰你定耶。师曰动定不关。海曰定动不关是甚么人。师举筐。海不肯。师置筐於地叉手而立。海亦不肯。师一喝。海奋前揕胸曰速道。师筑海胸仆之。海笑曰。尘劳暂息。定力未能深也。必使心路绝。祖关透。然后大法可明耳。后憩锡峨眉。日啖松柏胁不沾席者三年。一日闻伐木声大悟。先是师在定中见一山甚秀丽。重楼杰阁金碧绚烂。诸佛五十二菩萨行道其中。有招师谓曰。此五台秘魔岩也。汝前身修道其中。灵骨犹在。何乃忘之。既窹遂游五台山。道逢蓬首女子身被五彩敝衣赤足徐行。一黑獒随其后。师问曰子何之。曰入山中尔。师曰将何为。曰一切不为。良久乃没。叩之同行者皆莫之见。或谓文殊化身云。师乃就山结灵鹫庵。声光日露。四方闻之。不远千里负糇粮来献者日缤纷也。至正戊子须帝遣使诏至京。甚敬之。命住海印寺。力以疾辞。赐寂照圆明之号。　太祖高皇帝即位。诏师之南京。时见　上於内殿问佛法大意。　上设普济会於钟山。选高行僧十人莅其事。师与焉。蒙宠赉甚渥。亲御翰墨赐诗十二韵。未几示微疾。弟子请留末后句。师曰。三藏法宝尚为故纸。吾言欲何为。夷然而逝。寿六十五。腊五十九。茶毗获五色舍利。齿舌数珠皆不坏。

　　南岳下二十三世
　　净慈联禅师法嗣
　　杭州慈光寺立中成禅师

　　钱塘孙氏子。首谒祖芳联公。请益次。联举腊月火烧山话。师颂曰。白云迷却旧行踪。腊月烧山火正红。再得慈风来扇发。冷氷氷处暖烘烘。联深器之。

　　乌石愚禅师法嗣
　　南京灵谷寺无涯非幻禅师

