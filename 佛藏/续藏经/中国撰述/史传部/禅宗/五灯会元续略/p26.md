<!-- { "loadSidebar": true } -->
　　处州龙泉吴氏子。早岁慕出世法。见大慧於径山慧[阿-可+桀]堂称应庵为人径捷。师闻之不待旦而行。既至朝夕咨请。应庵举世尊有密语迦叶不覆藏。师曰钝置秋尚。庵震威一喝。师有省。庵大喜以为法器。隆兴初师始得度。入闽见木庵。庵举有句无句如藤倚树。师曰裂破。庵曰琅琊道好一堆烂柴聻。师曰矢上加尖。如是应酬数反。庵曰。吾兄下语老僧不能过。其如未在。他日拂柄在手。为人不得。验人不得。师曰为人者使博地凡夫一超入圣域固难矣。验人者打向面前过不待开口已知渠骨髓何难之有。庵举手曰。明明向汝道开口不在舌头上。后当自知。逾年见密庵於西山。随问即答。庵微笑而已。师切於究竟至忘寝食。会密庵入室次问僧。不是心不是佛不是物话。师侍侧豁然大悟乃曰。今日方会木庵道开口不在舌头上。自然机辩纵横。旋出世於平江澄照。徙光孝冶父荐福香山虎丘。庆元三年被旨补灵隐。上堂。大凡扶竖宗乘须具顶门正眼悬肘后灵符。只如宝寿开堂三圣推出一僧宝寿便打。三圣道与么为人瞎却镇州一城人眼去在。宝寿掷下拄杖便归方丈。二尊宿等闲一挨一拶便乃发明临济心体。只是不知性命总在者僧手里。还有检点得出者么。昔年觅火和烟得。今日担泉带月归。示众。古者道。拈起也天回地转。放下也草偃风行。冶父则不然。拈起也乾坤黯黑。放下也瓦砾生光。忽有一个半个蓦然[翟*支]瞎顶门。达磨一宗未至寂寥在。示众。举临济如蒿枝拂相似公案。雪窦曰。临济放处太危。收来太速。师拈拄杖曰。临济据令而行。不知孤负黄蘗。雪窦尽力担荷。也只见得一边。且道荐福节文在甚么处。掷下拄杖。示众。举汾阳曰识得拄杖子行脚事毕。师曰。汾阳虽是开口见胆。未免落在第二头。蓦拈拄杖曰。者个不得唤作拄杖子漆桶。参室中垂语曰。是风动是幡动。僧拟议。师便打出。又曰。不是风动不是幡动。僧拟议。师便打出。又曰。有力量人因甚抬脚不起。又曰。开口不在舌头上。又曰。明眼衲僧因甚打失鼻孔。有贼无赃○僧问如何是一同一质。师曰裂破。曰如何是二同大事。师曰一毛头上定乾坤。曰如何是三总同参。师曰虾蟆蚯蚓蚾鳖盲龟。曰如何是四同真智。师曰一不成二不是。曰如何是五同偏普。师曰大地撮来无寸土。曰如何是六同具足。师曰犹欠一着。曰如何是七同得失。师曰入泥入水。曰如何是八同生杀。师曰自救不了。曰如何是九同音吼。师曰八角磨盘空里走。曰如何是十同得入。师曰寒山逢拾得。曰与甚么人同得入。师曰胡张三黑李四。曰与谁同音吼。师曰狸奴白牯。曰作么生同生杀。师曰德山棒临济喝。曰甚么物同得失。师曰草里辊。曰阿那个同具足。师曰信手拈来着着亲。曰是甚么同偏普。师曰。针锋影里骑大鹏。等闲挨落天边月。曰何人同真智。师曰黑山鬼窟。曰孰与总同参。师曰灯笼入露柱。曰那个同大事。师曰嘉州大象陕府铁牛。曰何物同一质。师曰碗脱丘。师退居东庵。俄属微疾。因书偈曰。来无所来。去无所去。瞥转玄关。佛祖罔措。跏趺而寂。奉全身塔於北高峰之原。

　　庆元府天童枯禅自镜禅师

　　福州高氏子。上钟示众。一模脱就转风流。平地教他不肯休。要得洪音喧宇宙。直须更上一层楼。

　　饶州荐福曹原生禅师

　　南剑人。咏灵云石曰。云去云来非有意。云来云去亦无心。有无截断灵何在。突兀一峰青到今。

　　太平府隐静万庵致柔禅师

　　潮州陈氏子。上堂举天衣怀禅师雁过长空影沉寒水话。颂曰。长空孤雁一声秋。献宝波斯鼻似钩。风卷白云归别嶂。黄昏月挂柳丝头。

　　临安府净慈潜庵慧光禅师

　　化盐偈曰。合水和泥一处烹。水乾泥尽雪花生。乘时索起撩天价。公验分明孰敢争。

　　侍郎张镃居士

　　号约齐。字功甫。忠烈王诸孙。官直秘阁学士。造密庵筹室。蒙庵垂示。因举狗子话忽闻钟声悟入。偈曰。钟一撞。耳根塞。赤肉团边去个贼。有人问我解何宗。舜若多神面门黑。以书告其悟由寻扫轨林间相羊南湖之小园。或幅巾曳林啸歌往来。澹然忘归。尝曰。昔贤有云。不为俗情所染。方能说法度人。盖光明藏中孰非游戏。若心常清净离诸取着。於有差别境中而能常入无差别定。则淫坊酒肆徧历道场。鼓乐音声皆谈般若。倘情知物隔境逐源移。如鸟黏黐动伤躯命。又乌知所谓说法度人者哉。圣朝中兴七十余载。故家流风沦落几尽。有闻前辈典型。识南湖之清狂者必长哦曰。人生不满百常怀千岁忧。昼短苦夜长。何不乘烛游。一旦相逢不为生客。后舍宅建慧云寺。请密庵开山。

　　南岳下十九世
　　卧龙先禅师法嗣
　　临安府径山无准师范禅师

　　剑州椊潼雍氏子。九岁出家请益老宿坐禅之法。宿曰禅是何物坐底是谁。师昼夜体究。一日如厕提前话有省。谒育王佛照。照问何处人。师曰剑州。照曰带得剑来么。师随声便喝。照笑曰者乌头子也乱作。至灵隐时破庵为第一座。同游石笋。庵有道者请益胡孙子话。师於侍旁大悟。初住明州清源。后受诏主径山。上堂。灵山指月。曹溪话月。递代相传。证龟成鳖。范上座寻常有一张口挂在壁上。未曾动着。今日无端入者行户。事到如今只得东簸西簸。未免拈起多年历日。於中点出些子。悞赚处说似诸人。且要郭大李二邓四张三知得江南两浙春寒秋热。虽然如是。黄河三千年一度清。上堂。若论个事。直是省要易会。多是诸人自作艰难。自作障碍。所以有时东廊西廊见诸人和南问讯。山僧便乃低头相接。其实无他。只要诸人识得长老是西川隆庆府人氏。若识得去。便与诸人打些乡谈说些乡话。如今且未说你识得长老。且各自知得自家乡贯。也得还知么。明州六县奉化八乡。上堂。名不得。状不得。取不得。舍不得。只么得。且道得个甚么。三人证龟成鳖。理宗召入修政殿。奏对详明。赐金襕僧伽衣。又宣诏慈明殿升座说法。帝垂帘而听。赐号佛鉴。淳佑己酉三月旦日疾作。遂升座谓众曰。山僧既老且病。无力与诸人东语西话。今勉强出来。将从前说不到的尽情向诸人抖擞去也。遂起身抖衣曰。是多少。便归方丈。十五日集众遗嘱。至夜书偈曰。来时空索索。去也赤条条。更要问端的。天台有石桥。移顷而逝。塔全身於圆照庵。

　　临安府灵隐石田法熏禅师

　　眉山彭氏子。初游石霜礼雷迁塔。述偈曰。一念慈容元不隔。何须特地赐乖张。平高就下婆心切。恼得雷公一夜忙。师名因是大着。闻穹窿破庵道望。遂往依焉。室中举世尊拈花迦叶微笑。师曰。焦砖打着连底冻。赤眼撞着火柴头。庵阴奇之。初住苏之高峰。迁枫桥锺山净慈灵隐。示众。但得本。莫愁末。唤其么作本。唤甚么作末。松柏千年青。不入时人意。牡丹一日红。满城公子醉。山僧恁么道。若有不肯底。是我同参。弟子师俊绘师像求赞。有曰。末后一句分付厨山。众颇讶之。明日忽示疾。退归宝寿。趣办终焉。计窆全身於院之后山。

　　南康府云居即庵慈觉禅师

　　蜀人。举僧问叶县如何是学人密用心处。县曰闹市辊球子。曰意旨如何。县曰普请众人看。师颂曰。辊球闹市众人看。一阵清风吹面寒。定乱不须双刃剑。活人何必九还丹。初师始登云居时。先一夕宿瑶田庄。梦伽蓝安乐公谓曰。汝与此山祇有一粥缘。明日午后至寺。晚参罢。会同袍二僧斗狠。闻於寺司。凡新到例遭斥逐。师深切疑讶。后数年。蜀士有宦达於朝。与师亲故以云居虚席请师补处。师欣然承命。将复征往梦竟。至瑶田庄而寂。

　　灵隐岳禅师法嗣
　　庆元府天童灭翁文礼禅师

　　杭之临安阮氏子。冢天目山之麓。师生六岁携篮随母采桑。俄而窹。念携篮者谁耶。遂怀出家志。十六得度。参混源。源举现成公案放汝三十棒话不契。谒佛照。照问恁么来者那个是汝主人公。师豁然领旨。他日照问是风动是幡动者僧如何。师曰物见主眼卓竖。又问不是风动不是幡动甚处见祖师。师曰揭却脑盖。照喜其俊迈。挽为书记。久之闻松源唱道饶之荐福室中问僧。不是风动不是幡动。僧拟议即棒出。师闻之顿忘知解。往参蒙印可。嘉定五年开法临安之广寿慧云。迁能仁净慈。室中每举南山筀笋东海乌鲗话。学者拟议。师輙督牙三下。莫有凑泊之者。厥后迁居福泉。升住天童。开堂日。僧问和尚见佛照时如何。师曰石中有玉。曰见松源后如何。师曰沙里无油。问观方知彼去去者不知方意旨如何。师曰前不遘村后不迭店。有来上座者直入方丈曰某甲有状告投和尚。师曰对头在那里。曰和尚便是。师曰老僧与汝有甚么冤雠。来无语。师捉住曰冤家冤家。虎维那参。师问汝名甚么。曰智虎。师退身作怕势。虎拟议。师便归方丈。上堂。季冬极寒。万木摧残。惟有梅花十分清韵。野桥流水外。茅舍短篱旁。山僧不会东皇意。三嗅寒香立晚阳。上堂。法不孤起仗境方生。境既不存法从何立。龙湫泻千尺瀑布且不是境。雁峰耸万丈高寒且不是法。明眼衲僧到者里合作么生。直饶倜傥分明。山僧棒折也未放在。何故。杀人刀活人剑。上堂事事无碍。青山掩映斜阳外。法法无差。栏前古木闹群鸦。君不见太原孚上座走天涯扬州。五更闻画角吹断落梅花。直至如今未到家。圣节上堂坐。琉璃殿垂夜明帘。混然一体。以难该冥应众缘而无忒。从上以来推尊此位。且全身奉重一句如何举唱。妙叶群机齐入贡。从教诸道自分权。宏智禅师忌日上堂。夜明帘外。宝鉴台前。元无兼带。岂有偏圆。正恁么时。毕竟谁居正位。古渡无人霜月冷。芦花风静鹭鸶眠。师尤邃於易。乾淳诸儒大阐道学。师与之游。直参以心学不少狥。朱晦翁问毋不敬。师叉手示之。杨慈湖问不欺之力。师答以偈曰。此力分明在不欺。不欺能有几人知。要明象兔全提句。看取升阶正笏时。师退院逍遥於梁渚之上。群衲聚扣与住院无异。将入寂谓侍者曰。谁与我造无缝塔。侍者曰请师塔样。师曰尽力昼不出。怡然脱去。

　　常州华藏无得觉通禅师

　　青苗会上堂。破一微尘出大经。鸢飞鱼跃更分明。不将眼看将心看。已见重敲火里氷。淹黑豆。昧平生。直须劫外话丰登。缲成白雪桑重绿。割尽黄云稻正青。

　　庆元府雪窦大歇仲谦禅师

