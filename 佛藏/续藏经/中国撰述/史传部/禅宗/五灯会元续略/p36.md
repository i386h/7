<!-- { "loadSidebar": true } -->
　　姓张氏。高阳人。受业於大庆寺默庵禅师。每於禅寂中觉白水从鼻流出徧满堂宇。自意身心轻安。后参楚山。山问心外无法满目青山作么生会。师曰法外无心青山满目。已而针芥相契。随众入室。天顺五年住高座寺。结制小参。三根椽下坐推推。把定身心若死灰。拨出炉中些子火。惊天动地一声雷。我此堂中都是伶俐衲僧本分禅和。个中有不惜眉毛者便出来问话。有么有么。十五日已前不许动着。十五日已后道将一句来。有者云。日日是好日。如此则太煞分明。又论甚么小参大参。横说竖说。有时三世诸佛与露柱说法。觅火和烟得。有时火炉说法三世诸佛谛听。担泉带月归。如斯会得芥子纳须弥。也得极小同大忘绝境界。须弥纳芥子。也得极大同小不见边表。只如大小相含一多无碍。树凋叶落体露金风。作么商量。太阳门下日日三秋。明月堂前时时九夏。正眼观来两个火炉。三世诸佛结住於青州布衫不放出头。一粒芥子百亿须弥。收之於云门胡饼。不容开口。教你两堂云水穿又穿不得。齩又齩不破。正当恁么时。且道是小参是大参。还会么。眉间拶出金刚焰。露柱灯笼尽放光。成化癸巳八月初九日盥沐端坐而化。众凄然。师徐开目曰。不须如是。复瞑目。

　　珪庵祖玠侍者

　　侍楚山次。有章子擎茶奉山。山啜罢乃顾童子曰。人道你憨耶。师曰他亦有乖处。山曰那里是他乖处。师唤童子接盏。童子近前。山曰道得一句则还你盏子。童无对。山顾师。师曰只者无言语处不隔纤毫。山曰。既是不隔。因甚道不得。师呼童子何不问讯。童子问讯。山却度盏与童子。童子接盏而去。师曰道他无语得么。山笑曰。只如者童子。举盏擎茶低头叉手。一动一静处。端的是无明使然耶。是佛性如是。师曰。迷乃为积劫无明。了则本来佛性。山曰。恁么他是知有。是不知有。师曰。他若知有则不为迷因。不知有翻为隔碍。山曰子还知有也无。师曰某甲不知有。山曰。既不知有。何以知宗。师曰。圣人若知即同凡夫。凡夫若知则同圣人。山曰子看老僧是知有耶是不知有耶。师曰。临机大用举必全真。说甚知有不知有。山曰。只如老僧即今者一语一默。剖析是非分别名相处。与适来童子见识是同是别。师曰此吾师择法智眼。无作妙用。体性虽同。用处悬隔。山曰既云择法安能无作乎。师曰。智照非识。妙用非有。用既非用。作亦非作。分别而实无分别之能也。山曰。今对万法境相差殊。一一明了不具分别可乎。师曰。教不云乎。如我按指海印发光。圆明了知不由心念。其斯之谓欤。山乃弹指赞曰。善哉。我子可谓鹅王择乳也。苟非智眼精明。彻证无疑之地。焉能如是哉。师乃掩耳礼谢而退。一日病次。山来看。值心上座至。山顾谓师曰如何是心。师曰开口不容情。山曰未右。师返顾心曰何不礼拜。心乃礼山一拜。师曰呈似了也。山曰。子既识得心。还能觌体颂出乎。师曰。祖师心印若为传。有语分明不在言。能向机前亲领得。海门撑出钓鱼船。山奇之。师后病甚有痛苦声。山曰。子平日得力句到此还用得着么。师曰用得着。山曰既用得着叫苦作么。师曰。痛则叫。痒则笑。山曰笑与叫者复是阿谁。师曰。四大无我。叫者亦非。真寂体中。实旡受者。山曰主人公即今在甚么处。师曰。秋风不扇。桂蕊飘香。山曰恁么则徧界绝遮藏也。师曰有眼覤不见。山曰。只如三寸气消时。子向恁么处安身立命。师曰雨过天晴青山依旧。山曰从今别后再得相见否。师曰。旷劫不违。今何有间。山曰恁么则子不曾病耶。师曰病与不病总不相干。山遂执其手曰此是甚么。师曰是祖玠之手。山曰祖玠是谁。师曰玠固非我亦不离我。山叹曰。善哉。只个不即不离。可谓妙契无生彻证圆常之道。子今理见既明。虽则年茂。死亦何憾。师乃合掌告山曰。快与某甲趱得座龛来。山即命舁龛至。师乃顾众曰。吾当行矣。遂振身端坐敛目而逝。

　　广善潭禅师法嗣
　　南京崇福寺大慧觉华禅师

　　维扬刘氏子。幼岁出家。栖止於天长瓜娄山。请益海舟慈禅师有省。成化元年至太平繁昌参宝月。遂承印证(语具宝月章)。住后上堂。举拂子曰。威音那畔元只是者个。如今目前也只是者个。山僧将来上下拂左右拂。若唤作拂子瞎却人天眼目。若不唤作拂子亦瞎却人天眼目。大众。毕竟唤作甚么。若也会得。便知迦叶微笑。二祖觅心了不得处。绍如来之传灯。续祖庭之正脉。联二十八世之英华。接三十四代之骨髓。众皆默然。良久曰。千圣不能识。以拂子击香几下座。

　　太岗澄禅师法嗣
　　杭州天真寺毒峰本善禅师

　　凤阳吴氏子。随父任生于粤之雷阳。十七出家。初遇老宿开示无字公案。嘱曰须发大愿以自护持。师便发愿。若生死不了大事未明。遣弃修行若行贪着名利。死堕阿鼻地狱受苦无尽。寓淯溪闭关。一朝闻鼓声忽不自繇说偈曰。沉沉寂寂绝施为。触着无端吼似雷。动地一声消息尽。髑髅粉碎梦初回。参月溪于广恩。溪问如何是无字。师曰。某甲一向只随人道是个无字。今日看来是口金刚王宝剑。曰如何是金刚王宝剑。师曰寒霜焰焰辉古腾今。曰还我剑来。师曰拟动即犯他锋铓。曰横按当轩时如何。师曰佛来也杀祖来也杀。曰老僧来聻。师曰亦不相饶。曰杀败后如何。师曰且喜天下太平。后为众普说。其略曰。宝剑全提日用中。高挥大抹肯从容。卷兮魂胆迎风丧。舒也髑髅徧地横。万死万生浑不顾。一枪一戟便收功。赵州性命分明也。血刃参天不露锋。拂一拂曰。虚空廓彻无消息。万里无云天碧碧。拶得须弥入藕丝。弥勒释迦齐叫屈。倒骑铁马逐西风。惊得泥牛从海出。诸仁者。若作奇特胜妙会。正是辜负己灵。不作奇特胜妙会。又是抱赃叫屈。且作么生会。不见道。解藏天下于天下。始见林梢挂羊角。住后上堂。僧问。昔高峰和尚示众云。海底泥牛衔月走。岩头石虎抱儿眠。铁蛇钻入金刚眼。昆仑骑象鹭鹚牵。此四句内有一句能杀能活能纵能夺。若人点检得出。许你一生参学事毕。不知是那一句。师曰。待你悟即向你道。会么。曰不会。师曰。不见道你有拄杖子我与你拄杖子。你无拄杖子我夺你拄杖子。下座。

　　代州五台普济寺孤月净澄禅师

　　燕京西河张氏子。参月溪看狗子无佛性话三日有省。溪可之。后入蜀谒广福。福问大死底人却活时如何。师曰。眉毛眼上横。鼻孔大头垂。曰如何是无字意。师曰。风行草偃。水到渠成。曰。大地平沉虚空粉碎。汝向何处安身立命。师曰。云消山岳露。日出海天清。天顺改元返清凉。　代王请诣　内掖问道。感光明庭焕。　王心大悦而师礼焉。　王斥俸金建寺华严谷。额曰普济。山居偈曰。寰中独许五台高。无位真人伴寂寥。一任诸方风浩浩。常空两眼视云霄。甘贫林下思悠悠。竹榻横眠枕石头。格外生涯随分足。都缘胸次为无求。自住丹崖绿水傍。了无荣辱与间忙。老僧不会还源旨。一任山青叶又黄。深隐岩阿不记年。名缰利锁莫能牵。七觔衫子重联补。日炙风吹愈转鲜。飒飒春风和鸟哀。清音直到耳边来。炉烧柏子端然坐。对月残经又展开。后坐脱於本寺。

　　夷峰宁禅师

　　付法偈曰。祖祖无法付。人人本自有。汝受无付法。急着传於后。

　　西禅瑞禅师法嗣
　　棠城宝文洪印禅师

　　古渝棠城张氏子。礼雪峰蓄养有年。因峰迁化未获印可。远扣楚山。值　定王薨世三周除禫请山升座。师出问。雷音动地选佛场开。一会灵山俨然未散。未审皇恩佛恩如何补报。山曰。荡荡尧风清六合。明明佛日照三千。师曰。祝赞已闻师的旨。拈花微笑意如何。山曰。机前有语难容舌。独许头陀一笑传。师曰。玉梅破雪。红叶凋霜。适官家除禫之辰。乃鹤驾仙游之日。未审薨世主人金容即今何在。山竖拂曰。在山僧拂子头上。成等正觉放大光明。与三世如来共转法轮。汝还见么。师曰与么则徧界绝遮藏也。山曰要且有眼觑不见。师曰只者觑不见处不隔纤毫。山曰未是妙。师曰未审如何是妙。山曰。二边俱抹过。始见劫前人。师曰。蒙师点出金刚眼。死去生来更不疑。山赞曰。俊哉衲子透网金鳞。出语标宗不泰西禅之嗣。更须保任。切勿自欺。师曰。人天证明。谢师印可。

　　南岳下二十八世
　　东明慈禅师法嗣
　　南京宝峰明瑄禅师

　　苏之吴江范氏子。在俗为木匠。因海舟造塔院斧伤自足痛甚索酒吃。舟闻之往谓曰。适来范作头伤足犹可假。若斫去头有千石酒与作头吃。作头能吃否。师有省。即止酒遂求为僧。舟即与披剃曰。今日汝头落地。师曰。头虽落好吃酒人头不落也。乃充火头。一日负薪。舟见曰。将荆棘作么。师曰是柴。舟呵呵大笑。师罔然。舟曰是柴将去烧却。师疑曰。和尚毕竟是甚么道理故问我。我不能答。是夕刻意参究。不觉被火燎去眉毛面如刀刈。以镜照之豁然大悟。呈悟於舟。舟便打。师夺柱杖曰。者条六尺竿几年不用。今日又要重拈。舟大笑。师呈偈曰。棒头着处血痕班。笑里藏刀仔细看。若是英灵真汉子。死人吃棒舞喃喃。舟曰即此偈语可绍吾宗。后住金陵高峰寺。天奇参。师问甚处来。奇曰北京。师曰在只北京别有去处。曰随方潇洒。师曰曾到四川否。曰曾到。师曰四川景界与我此间如何。曰江山虽异风月一般。师竖起拳曰还有者个么。曰无。师曰因甚却无。曰非我境界。师曰如何是汝境界。曰。诸佛不能识。谁敢强安名。师曰汝岂不是着空。曰终不向鬼窟里作活计。师曰。西天九十六种外道。汝是第一。奇拂袖而去。成化八年腊月九日示寂。塔全身于东明寺左。

　　君峰通禅师法嗣
　　邵武府君峰清祥上座

　　大阐问。何者是有。何者是无。有无都不计后作么生。师曰有即是生。无即是灭。有无都不计非生亦非灭。故曰佛性不生不灭。佛性即是自性。自性即是佛性。有无不计独露真如。自性更无别。说有即是幻。无即是化。有无不计非幻亦非化。是名离幻即觉。常觉不住。故曰真如妙心。有即是恶。无即是善。有无不计非恶非善。生死永断故曰菩提。故曰般若。故曰妙法。故曰妙心。故曰三世诸佛。故曰列代祖师心印。亦名自性圆通。倒去颠来纵横自在。无坐无禅。无修无证。无定无乱。望师慈悲证其虚的。复呈偈曰。法性空无碍。平等观自在。截断两头机。是名超三界。阐曰。宜深保养不宜速说。

　　天宁宣禅师法嗣
　　杭州径山天才英禅师

　　尝曰。默堂和尚平地上涌起波涛。虚空敲出木楔。中人毒气回来。刚道亲见宝月。不知瞎却多少人眼睛。哑洎合饶舌。

　　东方裕禅师法嗣
