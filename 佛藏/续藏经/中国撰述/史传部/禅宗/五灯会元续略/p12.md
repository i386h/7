<!-- { "loadSidebar": true } -->
　　建宁建阳蔡氏子。幼习儒。二十补邑庠。读书山剎偶闻僧唱曰。我尔时为现清净光明身。忽得一欢喜。急请经。阅之茫然。后参寿昌於董岩。呈南泉斩猫颂。昌曰。此事不可於一机一境上取则。须是百匝千重垂手直过尚当遇人。所谓身虽已在青霄外。犹更将身入众藏。是参学眼也。因勉看云门乾屎橛。至四十岁弃家。往寿昌落发。一日遇昌田中归。逆问曰。如何是清净光明身。昌振衣而立。师曰。祇此更别有。昌拂衣便行。师入方丈礼拜。不及启口。昌连折三棒曰。向后不得草草作礼而退。次年昌迁化。入博山进戒。还闽住静舟。次延津。闻僧诵曰。诸佛謦欬俱共弹指。乃彻见寿昌用处。有偈曰。金鸡啄破碧琉璃。万歇千休祇自知。稳卧片帆天正朗。前山无复雨鸠啼。崇祯七年住鼓山。示众。一阳来复。诸阳积而成乾。一阴初姤。诸阴积而成坤。动静如环。无端造化。由兹阖辟。祇如大易曰。复其见天地之心乎。大众作么生会。先儒曰。动见天地之心。或曰静见天地之心。或曰动静见天地之心。或曰非动非静见天地之心。诸人试道看。四语那一语较亲。今日鼓山未免为诸人注破去。以拂子击案左曰。动见天地之心。击案右曰。静见天地之心。击案中曰。动静之间见天地之心。收拂子曰。非静非动见天地之心。蓦拈拂子曰。还见么。喝一喝。莫道鼓山习气重。今日犹向人前诵易经好。次主泉州之开元。杭之真寂。僧问。洞山三十年鬼神寻不见。安平真人却来和尚处乞戒。此与古人是同是别。师曰。振溺须临水。啸月却登峰。

　　青原下三十六世
　　云门澄禅师法嗣
　　指南明彻禅师

　　金华永康应氏子。宿禀灵机。幼岁厌俗。尝欲出家。父母留难。年二十二逃至崇德礼古卓禅师为师。始得从愿。示以万法归一话。日夜参叩竟无所入。向佛前自励立誓。两断其指。走双径天台。遍叩名宿。尝依闻谷无择诸师游。渐有所入。而终是碍膺。后过常州依幻有禅师数月。疑情愈觉绵密。发狂者一月。死而复苏者三次。虽蒙幻公开示。意不能自安。后参云门於梅墅。师以平日所做工夫逐一吐露。门知其所诣真实。但未有人明示安乐法门。甚悯之。直指心要。其时豁然透脱。疑虑氷消。门诘之曰。僧问法眼如何是佛。眼曰即汝便是。其僧礼拜。倘有问汝作么生答。师曰。但向他道。清风度廊下。门曰。未在。更道。师曰。叫某道个甚么即得。门心肯之。后付以偈曰。心是本来心。法亦无他法。心法祇如是。源源不可绝。时万历四十年壬子重阳前一日也。一日同麦浪禅师侍次。门召师曰。老僧四大不和。汝能疗之否。师曰。苍天苍天。门召浪曰。汝能疗之否。浪曰。谵语作么。门曰。不如者个不识字的。后住静苕溪。偶至土桥示疾。僧问。大师得力宗门。今日何如。师震威一喝而逝。

　　麦浪明怀禅师

　　越之山阴王氏子。五岁入天王寺出家。十七往云栖受戒。遍游讲肆。闻禅宗有奇特处。未能无疑。遂参云门。门曰。见见之时见非是见。见犹离见。见不能及。如何是见不及处。师下语不契。求示旨要。门曰。汝向后但看个见不及处。殷勤参叩无有入处。一日见云栖举海底泥牛话问众。门推出傍僧曰。大众证明。师於此有省。往见门。门即席上拈一盘胡桃曰。我用处不换机。你唤他做甚么。师即一掌打於地。门曰。适才汝道。诸佛诸祖舌头。一总瞒汝不得。我拈起一盘故胡桃。汝便被我瞒过了也。师曰。却是和被某甲瞒过了也。门曰。你检点话头看。师曰。胡桃只是胡桃。及门主寿圣。师问。如何是临七事事随身。门答。云云。师以手掩门口曰。休将闲学解。埋没祖师心。门大恕曰。汝探头太过了。师惊疑。后入云栖。众以书招师。师即以白纸一幅封固如柬式。上写偈曰。上覆云门老古锥。陈年故纸谩踌躇。假饶透过三千则。犹有云栖一纸书。众罔措。门即拈来。中扯一孔曰。大众证明。老僧透过去也。时门应径山东塔请。命师主云门法席。於三载中拈提无虚日。后师至东塔。值定林参次。师问。大德尊号。定曰。定林。师曰。叶落归根时如何。定曰。某甲早已叶落归根了也。师曰。未在。何不道本来无枝节。到底赤条条。定曰。大德尊号。师曰。麦浪。定曰。无风时向何处安身立命。师於定面上轻摇一扇。定曰。某甲怕风。师曰。无风时遍界定林。一扇处戽面尘埃。定曰。未在。师曰。三尺浪高鱼化龙。痴人犹戽夜塘水。定曰。未在。师曰。语不知偏正。理不识倒斜。为人则祸生。门曰。虽然麦浪善行剑刃上事。若无后语二人都成布袋里老鸦。何故。机不离位。堕在毒海。师於前寿圣之疑从此豁然顿释。命师为第一座。时埭山虚席请师主之。后过云门付以偈曰。如是之法宗说兼备。汝今得之。其善保芘。又曰。能如是行。到如来地。示众。洛阳牛犊食禾头。荆益田畴减半收。舜若多神枵腹死。江河淮济泪长流。大众委悉去。示众。昨日雨。今日风。非空非色。天台来。径山去。是圣是凡。孟八郎汉检点得七穿八穴。犹是隔靴抓痒。其或未然。一任钻象打瓦。

　　杭州佛日石雨明方禅师

