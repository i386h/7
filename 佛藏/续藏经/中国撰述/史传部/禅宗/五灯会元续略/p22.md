<!-- { "loadSidebar": true } -->
　　吴郡姚氏子。幼依宝积院祝发。初谒古鼎。鼎示以德山见龙潭话。从而有契。至正丁酉住瑞光。会天宁寺灾。师为起废。帝师授以圆通普济之号。师自幼丧父惟有母存。乃去城东一舍筑孤云庵以奉养焉。或讥之。师呵曰。你不见编蒲陈尊宿乎。何言之易易也。洪武初为净慈主席。四年春　诏住天界。五年冬　诏建大会。　大驾幸临。命师阐扬第一义谛。自公侯以下庶僚环而听之。靡不悦服。一日忽示弟子曰。吾有夙因未了。必当酬之。汝等勿以世相逼我。未几示微疾委顺而化。塔于嘉兴城西环翠兰若。

　　杭州径山象源仁淑禅师

　　台州人。一日趋入门曰。杀来了杀来了。作么生避。遂坐脱。

　　龙翔诉禅师法嗣
　　南京天界觉原慧昙禅师

　　天台杨氏子。母梦吞明珠而娠。及生容貌嶷然。幼不与群童狎。长依越之法果寺出家。寻受具戒。华严止观无不贯练。时笑隐唱道於中天竺。师往造焉。隐问何处来。师曰游山来。隐曰笠子下拶破洛浦遍参底作么生。师曰未入门时呈似了也。隐曰即今因甚不拈出。师拟议。隐便喝。师当下脱然有省。他日隐展两手示师曰。八字打开了也。因甚不肯承当。师曰休来钝置。隐曰近前来为汝说。师即掩耳而出。隐颔之。初住牛首之祖堂石城之清凉。继迁保宁蒋山。勑改龙翔为天界诏师住持。特授演梵善世利国崇教大禅师。上堂。一句子。黑漆黑。无把柄。有准则。良久曰。会么。碓捣东南。磨推西北。上堂。少室峰前。曹溪门下。灯灯相继。的的相传。自古自今。丝毫不易。且以何为验。楼台上下火照火。车马往来人看人。上堂。长者长法身。短者短法身。即今现前一众坐立。俨然有长有短。诸人尽知尽见。毕竟阿那个是法身。若也会得。捧钵盂向香积世界吃饭。若也不会。长连床且吃粥吃饭。上堂。经有经师。论有论师。龙河放一线道分科列段去也。拈拄杖卓一下曰。且道是何章句。上堂。只个现成公案。众中领解者极多。错会者不少。所以金瑜不辨。玉石不分。龙河者里直要分辨去也。张上座。李上座。一个手臂长。一个眼睛大。总似今日达磨一宗。教甚么人担荷。嘘一声。下座。上堂。威音王已前。弥勒佛已后。有个现成公案。未敢与汝说破。何故。心不负人。面无惭色。示众。春风浩浩。春日迟迟。黄鹦啼在百花枝。个中无限意。消息有谁知。语未毕有僧出问曰。心意识遏捺不住时如何。师厉声曰是谁遏捺。室中谓僧。曰。二六时无你啖啄分。无你趣向分。会么。僧罔措。师曰。未明三八九。难免自沉吟。洪武三年奉使西域至僧伽罗国。其王事师於佛山精舍。明年九月示众袝葬辟支佛塔。先是彼佛悬记。今之开袝适符其言。尚书回奏。　上勑赐遗衣。葬於雨花台之左。

　　南京天界寺季谭宗泐禅师

　　台之临海周氏子。始生坐即跏趺。人异之。八岁从笑隐学佛。经藏过目成诵。一日隐问。国师三唤。侍者三应。於意云何。师曰何得卦肉作疮。隐曰。将谓汝奇特。今故无所得也。师一喝。隐拟拈棒。师拂袖而出。元末隐径山。洪武元年迁中竺。上堂。金刚王剑横挥。千妖屏迹。烁迦罗眼洞照。万物潜形。到此卷舒在己。杀活临时。直得千岁岩申夭[跳-兆+孛]跳。钱塘水东流逆流。诸人还知有也无。遂竖拂子曰。庭前石笋抽条也。会见高枝宿凤凰。　太祖高皇帝诏致天下高僧有学行者。师首应。　诏至主天界。丁巳奉使西域。十五年还朝。凡对皆称　上旨。　高皇后薨。临葬期风雨雷电。　帝甚不乐。忽召师至曰。太后将就葬。汝其宣偈焉。师即应声曰。雨落天垂泪。雷鸣地举哀。西天诸佛子。同送马如来。　上大悦。遂起輀。诏赐白金百两。后以胡党获谴。着住凤阳槎丫峰。十九年取归居无何。以老退。渡江至江浦之石佛寺示疾。唤侍者曰。者个聻。者茫然。师曰苦。遂寂。时洪武二十四年。寿七十有四。塔於天界欣公之后。

　　九江府圆通约之崇裕禅师

　　毗陵陈氏子。谒笑隐。隐举临济无位真人话诘之曰。你还知么。师不觉下拜。隐曰你何所见而作礼。师曰拜者非是他人。隐曰从门入者不是家珍。师曰和尚慎毋欺人。隐首肯之。初住南禅。次圆通。适符道济塔红之谶。又迁育王。洪武五年秋　上建法会於锺山。师应　召至。　便殿问以佛法大意。师以偈献　上大悦赐食。　上前师或假寐鼻息微有声。邻坐引裾觉之。　上笑曰此老人无机心诚善知识也。后示寂。塔於石耳峰。

　　杭州灵隐用贞辅良禅师

　　苏州吴县人。范文正公十叶孙。十五剃发。受具乃曰学佛将以明心。心非师无以示肯綮。遂参笑隐於龙翔。隐一见器之。他日再有所问。师发言愈厉。隐笑曰得则得矣终归第二义也。久之遂契心法。后出世嘉兴资圣寺。晚住灵隐。示众。达磨一宗陵夷殆尽。汝等用力如救头然可也。然百千法门无量妙义。於一毫端可以周知。如知之变大地为黄金。受之当无所让。否则贻素餐之愧矣。岁月流电。向上之事汝等急自进修。洪武四年正月十有六日示寂。

　　绍兴府宝相寺清远怀渭禅师

　　南昌魏氏子。笑隐之甥也。生有灵芝产於庭槐。已而英发诵书不待师授。时隐住龙翔。闻而喜曰此吾宗千里驹也。挽致座下。龙翔为东南都会四方名绅俱与隐游。或发天人性命之秘。文辞开合之法。师得与闻之学问大进。争歆慕之曰。此文中虎也。师曰公等谓吾专攻是业耶。佛法与世法不相违背。故以余力及之。将光润其宗教尔。苟用此相夸岂知我哉。一日隐惊励。诸徒众未有对。师直前肆言。隐振威一喝。师气不少沮。往返诘难。隐笑曰汝可入吾室矣。命为记室。隐濒没召师曰。吾据师位四十余年。接人非不伙。能弘大慧之道使不坠者唯汝与宗泐尔。汝其懋哉。后主会稽之宝相杭之报国湖之道场。洪武年主净慈。师行化时有陈氏妇求师开示。其妇恍若有悟。师行未百步而妇与家人别。坐脱而去。

　　竺田霖禅师法嗣
　　安吉州道场孤峰明德禅师

　　姓朱氏。家世明之昌国。父与普陀玠公交。玠闻鸡声入道。凡说法必鼓翅为鸡号。玠亡已久。母梦玠来托宿。觉而有娠。十四月而生。在童幼好趺坐。问将何求。师曰欲学坐禅求作佛尔。及长为僧。首谒竺西。西问汝从何方来。师曰金鹅来。曰金鹅山高多少。师曰不见顶。西斥之。一日西举世尊拈花因缘。师忽若有解。复如净慈见晦机。机问什么人恁么来。师曰胡张三黑李四。机曰汝从朝至暮着衣吃饭还认自己否。师曰胡张三黑李四。机拈棒。师拂袖而出。一日抵雪窦。值竺田上堂举隐山泥牛入海话。师於是群疑顿释。后住松江之东禅。迁保宁净慈。洪武初谢归道场竹林庵。一日戒徒曰。吾身虽微。一真圆性与如来等。世相起灭无异石火电光。昼夜勤行毋生退转。吾没后当遵佛制付之荼毗。勿令四众衣麻而哭也。言毕而逝。

　　天池信禅师法嗣
　　杭州大慈止岩成禅师

　　杰峰参。师曰那里见神见鬼来。峰曰捉得贼了也。师曰赃在甚么处。峰一喝。师曰。开口合口都不是向上道。将一句来。峰曰徧界明明不覆藏。师举竹篦曰。唤作竹篦则触。不唤作竹篦则背。你唤作甚么。峰便掀倒禅床。师打竹篦三下曰瞎汉敢来者里捋虎须。峰便礼拜。随侍三载。一日师曰。古人寻师择友不可荡丧光阴。子虽得佛祖应佛之道。未能向上翻身。因举汾阳见首山曰。万古碧潭空界月。再三捞摝始应知。峰始得瞥然。

　　建宁府天宝山铁关法枢禅师

　　温州平阳林氏子。十七诣华藏礼竺西为师。受具参中峰及庵不契。遂见元翁於石门。教看三不是话。一旦斋后下床忽大悟。作颂曰。不是心佛物。拶出虚空骨。金毛狮子儿。岂恋野狐窟。咄咄。即诣方丈。翁问作么。师曰南泉被我捉败了也。翁曰不是心不是佛不是物是个甚么。师曰。牙齿一具骨。耳朵两片皮。翁曰。不是。别道。师曰莺啼燕语鹊噪鸦鸣。翁曰错。师亦曰错。翁曰南泉即今在甚么处。师便喝。翁曰离却者一喝南泉在甚么处。师拂袖而出。由是遍参。复归石门。留侍巾拂十五载。南游建州郡将请主天宝。再住松溪之普载。上堂。弗弗弗。莫莫莫。错错错。顾侍者曰。老僧舌头在么。三年谢归天宝。至元六年八月十五书偈曰。本无来去一句金。提红霞。穿碧落。白日绕须弥。掷笔而逝。

　　蒙山异禅师法嗣
　　铁山琼禅师

　　参雪岩。岩曰有甚么事。师曰门前好五凤楼。岩连打二三十棒曰未在更去做工夫。以纸求得法语曰。风吹林叶。四窗虚明。独坐一杨。万象镜清。汝撑得铁船来。载铁山下得海。然后向汝道。一一现成犹是错认定盘星。佛法如大海。前面洪涛际天。转入转深。偈曰。一拶虚空粉碎时。花开铁树散琼枝。绍隆佛种向上事。脑后依前欠一搥。偶头痛欲煎药。手提瓶子。遇见觉赤鼻曰。你须是那咤太子。柝肉还母柝骨还父。然后为父母说法始得。忽然打破疑团。偈曰。一茎草上现琼楼。识破古今闲话头。拈起集云峰顶月。人前抛作百花球。值岩示寂。遂至东林。因东岩入室次。举问心不是佛。智不是道。作么生会。师曰抱赃叫屈。曰不是心不是佛不是物是如何。师曰眉间逆出辽天鹘。后到蒙山。每遇入室只道欠在。后於定中触着欠字。於是身心豁然彻骨彻髓。捉住山曰。我少欠个甚么。山打三掌。师礼三拜。又曰。哑铁山者着子几年。今日方了。次年作首座。冬节秉拂曰。冬在月头卖被买牛。冬在月尾卖牛买被。卓拄杖曰。者里无尾。中道齐休。行也休休。住也休休。坐也休休。卧也休休。睡眠豁开。五云现瑞。光风霁月。无处不周。梅绽枯枝。古渡头风前。时复暗香浮。虽然到此向上一路。万里崖州何以见得。靠拄杖曰。休休。

　　无能教禅师法嗣
　　西湖妙果竺源水盛禅师

　　饶之乐平范氏子。首谒月庭忠於蒋山。时孤舟济为第一座。以皖山示蒙山语示之。越五载有省。济曰。蒙山常言。哉松道者不具二缘而生。达磨葬熊耳后只履西归。果神通耶。抑法如是耶。师曰此形神俱妙而已。济曰。不然。子他日当自知之。师往无为州见无能。以济所举质之。能曰为汝弗解故也。师忽大省。天历己巳主西湖之妙果。至正丁亥夏示寂。

　　无用宽禅师法嗣
　　重庆府缙云山如海真禅师

　　碧峰参。师於地上画一圆相。峰以袖拂去之。师复画一圆相。峰於中增一画。又拂去之。师再画如前。峰又增一画成十字。又拂去之。师复画如前。峰於十字加四隅成卍文。又拂去之。师乃总画三十圆相。峰一一具答。师曰汝今方知佛法宏胜如此。宣往朔方。其道大行。

