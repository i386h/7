<!-- { "loadSidebar": true } -->
　　会稽王氏子。生而雄伟力能仆牯。家贫未尝读书。然日诵金刚经。不由师训似解其理。[言*里]贞白珊和尚於大慈。决志力参。殆忘寝食。偶往德清探友。舟中闻锣声。豁然有省。偈曰。锣震空身世。观音独露身。泥牛衔月走。木马报新春。时年二十七。犹羁俗也。次年父兄逼以亲迎。潜往开元剃发。服勤於贞白者数载。性相二宗咸领微旨。嗣参云门恍有宿契。师呈闻锣因缘。门曰。汝夙有善根。故得随观音入道。命充维那。一日门上堂曰。放下着。师因此全身脱落。作偈曰。夜半霜寒月忽低。行人到此尽迟疑。翻身踏着来时路。默默星辉斗柄垂。门佳其幽玄绵密。付以偈曰。锣鸣与鼓响。观音塞耳门。真得圆通意。骑月上昆仑。盖天启三年佛成道后之吉日也。师自是晦迹东山。一日抵金陵。适博山开法天界。师谒之。山与论物不迁旨。征辨竟日了无窒碍。山曰。江南佛法洵自有人。既而东山国庆寺延师为中兴第一代。崇祯九年冬御史祁彪佳请开法于弥陀寺。解制后即令诸弘护请住显圣。仍归隐东山。上堂。心生则种种法生。心灭则种种法灭。且道今日事出奇逢缘成偶作。还是心生法生心法双忘。良久曰。红叶舞空难辨数。白云迷嶂昧高低。上堂。达磨九载面壁言满天下。释迦四十九年说法未曾道着一字。与么看来多不在添少不在减。是以东山数欲踢翻二老窠[穴/臼]。也不刻华文。也不书梵字。从来是个无文印子。寻尝逢逆则讥呵怒骂。遇顺则四海春风。现前兄弟犹言个老子面皮少黄黑在。且道今日与么提持。还是添多还是减少。倘有兄弟缁素得出。许他具一只眼。缁素不出。亦许具一只眼。恁么批今判古。非特现前甘伏。要且赏罚分明。吊先弁山。上堂。朔风初剪翠诸实。斯存小阳重吐萼。真机独露。现前兄弟须别转关棙始得。不随四序变现八荒。直教七十二候候候趂时及节。三百余度度度合辙随宜。果能如是则先弁山灭本无灭。如杲日丽乎长空。新弁山生亦无生。似胶青恒存色里。此时此际。不特东山老子无处吊古庆今。要且现前倩谁圆案结座。靠拄杖曰。今时逸韵多华藻。且染髭须学后生。小参。洞山云。秋初夏末各各向东去西去。直须万里无寸草处去。有曰出门便是草。有曰直得不出门亦是草。洞山老祖与二尊宿忘却自家四大五脏。尽力提持。恐人入草。今日东山解制。腊节初临春气未至。正值烧痕满界。众兄弟直须向乾茅丛里信手拈来。寸寸琼枝缕缕玉叶。不妨和身卧在荆棘林中。累地辊他十七八辊。起来通身棘刺。非但佛祖难亲。饶他舜若多神拟着则鲜血淋漓。纵使腊月三十索债盈门难以近傍。东山如是告报。大似出客颠狂。自露通身丑恶。虽然。也不得错举。僧问。如何是向。师曰。不打者鼓笛。曰。如何是奉。师曰。一向不恁么。曰。如何是功。师曰。吃饭穿衣。曰。如何是共功。师曰。山僧阇黎相对面。曰。如何是功功。师曰。打杀阇黎遗累老僧。崇祯十五年夏示微疾。俨然而化。世寿五十三。僧腊二十四。塔於显圣之南山。

　　绍兴府香雪庵具足明有禅师

　　会稽杨氏子。弱龄时事亲至孝。因父病危常割股救之。年二十二出家便参念佛是谁。谒云门。闻门拈提宗教屡有发明。次年闻僧举北斗南看话。疑情顿发。一日在殿经行次。举首见前山豁然大悟。偈曰。虚空粉碎无偏正。大地平沉孰是亲。从今了却相思债。石虎泥牛笑转新。门付以偈曰。孝为致道之先。孰能於此两兼。时中护念如是。诸佛慧命可全。时天启四年也。出住上虞之香雪。僧问。久滞不通时如何。师曰。数珠在手。曰。音声未息时如何。师曰。葶苈子。曰。六窗未净时如何。师曰。相见了也。佛日问。堪与佛祖为师。佛祖又学个甚么。师曰。佛祖聻。日曰。与佛祖为师聻。师曰。王山谷后园种菜。日曰。不问佛不问祖。不管你佛不管你祖。速道速道。师曰。东村桃树西陇梅花。示寂日。象田现禅师问。古人云病有不病者。如何是不病者。师默然。田曰。恁么便是那。师曰。三十棒领出自打。田曰。临没梢头一句作么生。师喝一喝。田曰。不会。师曰。不会会取好。田曰。会后又如何。师曰。南山云。北山雨。时未有继嗣。乃以如意法衣法卷寄佛日为求法器。偈曰。香柏支分秀。随掾折一枝。花开香雪远。何必异苗为。示寂。塔於显圣之南山。

　　南昌府百丈瑞白明雪禅师

　　桐城杨氏子。从九华聚龙庵剃落。往云楼受具。参云门於寿圣。门问。向来作甚么。师曰。持毗舍偈。门曰。四大是假。妄心是空。阿谁拖你者死尸来。师钝置疑甚。一日门举斩猫话。师於言下知有。将蒲团抛出门曰。一语下徐州。会从桥上过。门曰。溪水潺潺汝等道看。师曰。敲空有响。击木无声。门笑而颔之。越六日闻钟声大彻。遍谒博山黄檗诸尊宿。归省云门为第二座。门上堂。师问。石伞峰头即不问。万竹林中事若何。门曰。三茎四茎斜。师曰。祇如石伞峰头又作么生。门曰。七茎八茎曲。师曰。万竹林中与石伞峰头是同是别。门曰。三茎四茎斜。七茎八茎曲。师曰。还有向上事也无。门曰。有。师曰。如何是向上事。门曰。七茎八茎曲。三茎四茎斜。师曰。佛法已蒙师指示。正偏不落有无机。门曰。不落正偏。你作么生道。师便问讯归位。参天童悟禅师於金粟。值抬船次。师曰。虚空驾铁船时如何。童便打。师接住拄杖曰。波浪涌千寻时如何。童欲打脱拄杖不得。师曰。和尚无下手处。童曰。且道承谁人力。师鸣指一下。童微笑而归。留师为第二座。天启六年秋复归云门。遂承印记。迨门迁化请师继席。未几移锡湖之弁山。次延庆蕺山白雀台之护国。上堂。开疆展土。弥勒楼现於当处。伐木诛茅。普光殿建於日前。宇宙高人出出入入。乾坤道者往往来来。性海悟於剎那。行门成於顷尔。烟霞散彩。日月舒光。正恁么时。成家乐业一句作么生道。良久曰。四海衲僧明正化。十方檀越助无为。解制示众。月钩云饵整常抛。湛水澄潭正寂寥。有时浪里吞钩去。收卷丝纶喜气高。大众且道。收纶卷钓一句作么生道。良久曰。柳条横串花篮里。街坊高叫卖新鲜。僧问。金钩玉线将收挽。鲸鲵忽现时如何。师曰。虚空撒下漫天网。纵使飞鳌争出头。曰。拏云攫雾去也。师曰。霹雳一声魂胆碎。曰。三级浪高鱼化龙。渔翁空捕夜江水。师曰。已被柳条穿却。云门先和尚九周年。上堂。先师自丙寅年腊月初四日去世。遂屈指曰。丁卯年腊月一周年。戊辰己巳。庚午辛未。壬申癸酉。甲戌乙亥。却有九周年也。虽去世九年。元不曾离今日。虽不离今日。不妨又去世九周年。且作么生话会。若也未会。病朽为汝举扬正偏五位以报先师恩德。遂喝一喝曰。病朽未出法堂原无此一喝。既登此座方有此一喝。是正中偏也。即此一喝当处寂然。是偏中正也。即此一喝不带名言。是正中来也。今对诸人有此一喝。你等诸人因此一喝得知本有。是兼中至也。我此一喝圣凡情尽能所两忘妙尽有无。是兼中到也。以济宗论之。正中偏夺人也。偏中正夺境也。正中来人境俱夺也。兼中至人境俱不夺也。兼中到即玄要妙旨也。以云门宗论之。即此一喝应彼来机。谓之函盖乾坤句。即此一喝凡圣扫除绝彼知解。谓之截断众流句。即此一喝问事答事问理答理。谓之随波逐浪句。以沩仰宗论之。即此一喝直显大月轮三昧。谓之圆相。即此一喝示向上一机。谓之暗机。即此一喝元从自心流出。谓之意语。即此一喝见者闻者默默知归。谓之默论。即此一喝无量妙义一时收尽。谓之义海。即此一喝四十二字母及世间文字无不统摄。谓之字海。以法眼宗论之。即此一喝直示一真法界。谓之总。即此一喝有照有用有收有放有赏有罚。谓之别。虽纵夺赏罚之别总归一心。谓之同。虽同一心纵不是夺赏不是罚。谓之异。虽赏罚收放之异咸成一个自己。谓之成。虽成一体不妨杀活纵夺各住本位。谓之坏。非唯一喝如然。至於一棒一拂一句一字。乃至扬眉瞬目折旋俯仰。莫不皆然。复喝一喝曰。且道此一喝是正耶偏耶。人耶境耶。三句耶。圆相耶。六义耶。若简点得出。则参学事毕。其或未然。可到先师座前触礼三拜。先师为汝说破。后住赣州之崆峒。　建安王钦师道望请住百丈。师入院整清规。时复荷锸与作务人俱。人谓大智再来也。崇祯辛巳三月十九迟明起浴。手书偈曰。来亦无一物。去亦无一物。若知端的意。百丈花梢月。掷笔吉祥而逝。世寿五十有八。坐夏三十有八。迎全身塔於弁山龙华寺之北。即所筮也。

　　雁田柳浈居士

　　山阴人也。参云门。门示先以定动后以智拔之语。一日问赵州狗子因缘谓。复实有佛性也无。门曰。是甚么因缘。士才曰赵州。门起步归方丈。士随后入曰。适来不是浈几蹉过老师。又以日用不得力请益。门曰。但举个是甚么。举来举去忽地放心始得安乐。他日问世尊上堂意旨为复是升座处。为复是白槌处。门应声一掌。士曰。分明勾贼破家。门曰。还要第二顿那。士再举张天觉颂本因缘。门曰。如何是颂本。士举颂。门应声一喝曰。唤作颂本得么。一日有省。呈偈曰。是甚么是甚么。对着家亲莫问爷。金不换金随处使。从来常遇白牛车。门曰。且道赵州勘破婆子。甚处是勘破处。士曰。壁外盖茅屋。门曰。不是。更道。士曰。雷声甚大雨点全无。门曰。不信道。

　　叶昙茂居士

　　南昌人。始为大僧。从云门参禅有省。一日茶次。士出问。昨日徧众解制了。特来谢和尚。门合掌曰。恭喜恭喜。士曰。和尚不得谤某甲。门曰。如何是解制的道理。士曰。仲冬严寒请和尚万福。门曰。似则也似。是则未是。再道一句来。士曰。请和尚且吃茶。门曰。不是不是。士曰。大众散去。遂和声归众。门乃笑。后以母老归养遂蓄发焉。径山盛禅师寓上蓝开法。士过访。山问曰。当年云门得力句还记么。士曰。总是不唧[口*留]。山曰。如今又作么生。士曰。拖泥带水。山曰。太煞切也。士曰。作家。山微笑。

　　博山来禅师法嗣
　　广信府瀛山雪关智誾禅师

