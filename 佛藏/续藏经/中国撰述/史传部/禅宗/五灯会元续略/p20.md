<!-- { "loadSidebar": true } -->
　　宁波象山朱氏子。生在襁褓。有僧见而谓其父曰。此佛日也。必当振佛法。照曜浊世。九岁授经。十六为僧。二十因阅楞严至缘见因明暗成无见不明。自发则诸暗相永不能昏。於此有省。参元叟於径山。问。如何是言发非声。色前不物。叟遽曰。言发非声色前不物。速道速道。师拟进语。叟振威一喝。师乃错愕而退。已而应书大藏之选至京师崇天门。一夕闻彩楼上鼓声。豁然大悟。述偈曰。崇天门外鼓腾腾。蓦札虚空就地崩。拾得红炉一片雪。却是黄河六月氷。冬归再参叟。叟迎笑曰。且喜大事了毕。命分座。未几出世海盐之福臻。次报国。再迁本觉。帝师锡号佛日普照慧辩禅师。丁酉主郡之天宁。开堂日。僧问。我本无心有所希求。今此法王大宝自然而至。如何是法王大宝。师曰。有眼者见。有耳者闻。曰莫祇者便是么。师曰击碎髑髅拽脱鼻孔。曰如何受用。师曰直待雨淋头。上堂。举僧问乾峰十方薄伽梵一路涅盘门未审路头在甚么处。峰以拄杖画一画曰在者里。师曰白云万里。僧举前话问云门。门曰扇子[跳-兆+孛]跳上三十三天筑着帝释鼻孔。东海鲤鱼打一棒。雨似盆倾。师曰。白云万里。忽有人出来问。天宁与么批判。还惬得二大老意么。向他道。白云万里呵呵呵。啰啰哩啰啰哩。剎剎尘尘知几几。十字街头石敢当。忽然吸竭沧溟水。你辈茄子瓠子那里知得。拍禅床便起。上堂。上大人丘乙己化三千七十士。尔小生八九子佳作仁可知礼也。召众曰。是甚么语话。孔门弟子无人识。碧眼胡僧笑点头。上堂。汝等诸人见我开口便作说法会。见我无言便作默然会。总向两头觅我。争知不在两头。你道寻常在甚么处。莫是高高峰头立不露顶么。深深海底行不湿脚么。若恁么。早被伊寻着也。还知山僧有隐身诀么。终朝不见长相见。尽日相逢却不逢。有念尽为烦恼锁。无心端是水晶宫。喝一喝。上堂。闻茶板吃茶去。闻浴板洗浴去。闻寿山道。你诸人休去歇去。为甚么不肯与么去。忽有人出来道。和尚怪某甲不得。向他道。未到寿山与汝三十棒了也。上堂。三乘十二分教。大似屎窖子。你无端刺头入里许作么。来来我共你葛藤。拈拄杖曰。百千诸佛。天下老和尚。到者里亡锋结舌。你试吐露看。众皆罔措。师曰。赚杀人。上堂。一向面壁。道绝人荒。一向贪程。眼瞤耳热。未有长行而不住。未有长住而不行。或时十字街头拈起拄杖。和其光同其尘。灼然一切处。光明灿烂去。或时孤峰顶上放下钵囊。杜其溪塞其穴。灼然一切处放教枯澹去。即心即佛也不得。非心非佛也不得。不是心不是佛不是物也不得。我见两个泥牛斗入海。直至如今无消息。喝一喝。一日因施主送杨梅。僧就盒拈起问曰。一般杨梅。为甚么有赤有白。师以盒子合却曰。见个甚么。僧无语。(磬山代。便翻转盒子曰。请和尚鉴)师又开盒曰聻。僧又无语。(磬山代云。和尚用赤的也好。用白的也好)师曰你只是个无开合汉。问大悲菩萨用许多手眼作么。师曰春风不裹头。一夕望月次。僧指月问师曰。一半得恁么明。者一半得恁么暗。师曰。明者从他明。暗者从他暗。曰。十五夜圆。暗暗向甚么处去。师曰也与三十不较多。曰恁么则全无明暗也。师曰还见真月么。曰如何是真月。师曰不照烛。曰照烛时如何。师曰多少人捞天摹地。曰莫祇者便是么。师曰犹是影在。僧拟进语。师便喝。一僧送拄杖。师曰从甚处得来。僧度拄杖。师竖起曰是体是用。曰。拈也从体起用。放也摄用归体。师曰。你与么来。只得其体不得其用。曰。和尚与么举。只得其用不得其体。师卓一下。靠拄杖曰。体用一齐收。洪武元年九月十一日征师说法於蒋山。廷臣奏其说。　上大悦。二年三月复用元年故事召师说法如初。锡宴文楼下。亲承　顾问。暨还出内府白银以赐。三年之秋　上以鬼神之理甚幽意遣经必有明文妙。拣僧中通三藏之说者问焉。师与梦堂行中等十六人应　召而至。馆於大天界寺。　上命仪曹劳之。既而援据经论成书。将入朝敷奏。忽示微疾。跏趺书偈曰。真性圆明。本无生灭。木马夜鸣。西方日出。书毕谓梦堂曰。师兄我将去矣。堂曰何处去。师曰西方去。堂曰。西方有佛。东方无佛耶。师振威一喝而逝。时七月二十六日也。弟子奉遗骸及诸不坏者归海盐。塔於西齐。寿七十五。腊六十二。

　　杭州径山愚庵智及禅师

　　苏之吴县顾氏子。生而灵异发祥。及入海云院为童子。释书儒典并进。其师嘉之。使其祝发受具。闻贤首家讲法界观往听之。未及终章莞尔而笑曰。一真法界圆同太虚。但涉言辞即成剩法。纵获天雨宝花。於我奚益哉。遂往建业参笑隐於龙翔。隐以文章道德倾动一世。师微露文采交相延誉。同袍屿上座呵曰。子才俊爽若此。不思负荷大法。甘作诗骚奴仆乎。无尽镫偈所谓黄叶飘飘者不知作何见解。师舌噤不能加答。即归海云。目不交睫者踰月。忽见秋叶堕於庭。豁然有省。谒元叟於径山。遂得法焉。至正壬午宣政院举师出世昌国之隆教。上堂。师召大众。众皆仰视。师曰。鹞子过新罗。便下座。上堂。僧问。释迦已灭。弥勒未生。正当今日佛法委付何人。师曰。老僧打退鼓。曰。前无释迦。后无弥勒。还有参学分也无。师曰风不来树不动。乃曰。目前无法。心外无机。皇风荡荡。民物熙熙。花霏霏。日迟迟。高下林峦锦绣围却。怪当时杜鹃子。春山无限好。犹道不如归。上堂。时维三月节届清明。不寒不热半阴半晴。落花啼鸟一声声。蓦拈拄杖曰。穿却解空皇孔。散瞎达磨眼睛。踏破草鞋。赤脚走好。山犹在最高层。解制谢都寺藏主上堂。齩破铁酸[酉*舀]。百味具足。演出大藏教。一句该通。三脚驴子弄蹄行。万里无寸草。上堂。四大本空佛依何住。青青翠竹尽是法身。若悟无依。佛亦无得。郁郁黄花无非般若。诸人信也好。不信也好。三千里外遇着本色道流。輙不得道径山从来柳下惠。善权通长老嗣书到。上堂。自从胡乱后。三十年不少盐酱。雪后始知松柏操。任汝非心非佛。我只管即心即佛。事难方见丈夫心。有底便道江西信息通也。大梅梅子熟也。善权方便固当如是。只如石头道。书亦不达。信亦不通。诸人如何话会。直下道得鈯斧子。未到你在。师一日入园见典座割瓜。师问割得几个祖师头。座曰三十个。师曰那个皮下有血。座曰和尚何得重重相戏。师曰好心不得好报。僧问。如何是清净法身。师曰。月色知云白。松声带雨寒。问药山示众。曰。我有一句子。待特牛生儿即向汝道。未审是那一句。师曰。千手大悲提不起。曰时有僧出云。特牛生儿也。祇是和尚不道。山唤侍者将灯来。僧便抽身归众。意旨如何。师曰。一对鸳鸯画不成。问。竺土大仙心。东西密相付。如何是密付底心。师曰。九秋黄叶乱飘金。曰和尚莫将境示人。师曰老僧罪过。问。天上无弥勒。地下无弥勒。未审谁与安名。师曰。我行荒草里。汝又入深村。问。净法界身本无出没。因甚释迦老子今日降生。师曰。知而故犯。曰遵布衲浴佛次。药山问你只浴得者个还浴得那个么。遵曰把那个来。如何是那个。师曰担枷过状。问如何是本身卢舍那。师曰不离阇梨所问。曰如何保任。师曰彼自无疮勿伤之也。问如何是一句中具三玄。师曰万仞峰头驾铁船。曰如何是一玄中具三要。师曰眼里瞳人吹木叫。曰如何是和尚家风。师曰吹折门前一株松。曰学人不问者个风。师曰汝问甚么风。曰家风。师曰我者里大功不竖赏。问既是一真法界为甚么却有万别千差。师曰。甜瓜彻蒂甜。苦瓠连根苦。问。道远乎哉触事而真。唤甚么作真。师曰千年无影树。曰。圣远乎哉体之即神。唤甚么作神。师曰今时没底鞭。曰。群阴欲去未去之际。一阳欲生未生之。时还有佛法也无。师曰。钟作钟鸣。鼓作鼓响。曰。今古应无坠。分明在目前。师曰莫眼花。洪武癸丑　诏有道浮屠十人集京师天界寺。而师实居其首。以病不及　召对。乙卯　赐还海云。戊午八月忽示微疾。至九月四日索笔书偈而逝。其徒分爪发塔於径山。

　　苏州府万寿寺行中至仁禅师

　　饶之番阳吴氏子。自幼识见卓颕。参元叟。叟曰仁书记虎而翼者也。出世德章崇报万寿等剎。辞万寿归松林。示众。幻躯将逼从心年。松下经行石上眠。珍重。北山龙象众。普通年话几时圆。洪武初。　上问以鬼神之理。师以佛旨为书而　上大悦。临终书偈而逝。

　　绍兴府天衣天镜元净禅师

　　越之会稽倪氏子。上堂。即心即佛。嘉州牛吃禾。非心非佛。益州马腹胀。不是心不是佛。天下觅医人。灸猪左膊上。良久曰。啼到血流无用处。不如缄口过残春。上堂。声不是声。观音三昧。色不是色。文殊法门。声色无碍。普贤境界。拈拄杖画一画曰。大鹏展翅盖十洲。篱边燕雀空啾啾。明兴建会锺山。师与璧峰被　召入内。从容问道。洪武九年主灵隐。以无罪被谪陕西。至宝应夜宿宁国寺。端坐而逝。

　　台州国清梦堂昙噩禅师

　　慈溪王氏子也。祖父皆官。洎长穷览儒籍。彻其义髓。尝叹曰。攻书修辞。此世间相尔。曷若求出世间法乎。参元叟。叟风规严峻。非宿学之士莫敢阚其门。师直前咨叩。机锋交触情想路绝。叟颔之。至元五年出世保圣。再迁开寿。三转国清。锡佛真文懿之号。洪武二年　诏征有道僧。而师与焉。既奏对。　上悯其年耄。放令还山。一旦无疾谓弟子曰。三界空花如风卷烟。六尘幻影如汤浇雪。亘古亘今惟一性独存。吾将入灭听吾偈曰。吾有一物无头无尾。要得分明涅盘后看。言讫危坐而逝。

　　杭州府径山古鼎祖铭禅师

　　四明奉化应氏子。初谒元叟。一日入室扣以黄龙见慈明机缘。叟诘之曰。只如赵州云台山婆子被我勘破与。慈明笑曰。是骂耶。你且道二老汉为复肝胆相似。为复鼻孔不同。师曰。一对无孔铁锤。曰黄龙当下悟去又且如何。师曰病眼见空花。叟曰不是不是。师拟进。叟便喝。自是坦然无碍。命居记室。晨夕警发益臻阃奥。元统元年始自径山出。住昌国之隆教。寻主径山。号慧性文敏宏学普济禅师僧问如何是佛。师曰秤锤蘸醋。曰如何是佛向上事。师曰仰面不见天。曰。记得僧问云门如何是佛。门曰乾屎橛。又作么生。师曰云门不是好心。曰乾屎橛与秤锤蘸醋相去多少。师曰镬汤无冷处。僧拟进。师便喝。一日微疾。书偈曰。生死钝真。太虚纯满。七十九年。摇篮绳断。掷笔而逝。

　　杭州灵隐竹泉法林禅师

