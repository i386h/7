<!-- { "loadSidebar": true } -->
　　苏州尝熟张氏子。二十岁礼虞山洞闻为师。初参博山。次参天童於金粟。童问即今事作么生。师拟议。童以数珠便打。师礼拜。童又向背筑一拳曰。你若作打。会入地狱如箭射。留入记室。寻受大戒。异日童举熏风自南来殿角生微凉验众。师呈三颂。童看至末首曰不亲切。师曰前二首聻。童曰此不亲切和前都不亲切。师便问如何是亲切处。童便掌。师即竖一指曰某甲也有。童曰你犹未知落处在。师隐隐怀疑。后上天童题万松关偈曰。古路松阴廿里长。过时谁觉骨清凉。童曰何不道过时谁不骨清凉。师於言下有省。又作活眼泉偈。寮中思索偶然停笔。右手将左臂一触。忽然触发。直下湛然。前所疑一掌落处不言而喻。一晚将行繇呈似曰诣实供通。童曰。者些都不是实消息。你再供通实消息看。师进前展两手。童曰不是不是。师曰和尚如今瞒某甲不得。童曰。瞒即瞒不得。且惑乱你一上。崇祯十三年住古南满华严会。上堂。华严法界理事无碍。忏罪消灾一彩两赛。蓦拈拄杖曰。大众杜顺和尚来也。在拄杖头上口喃喃道。怀州牛吃禾。益州马腹胀。天下觅医人。灸猪左膊上。诸人还见么。若也见。未免头上安头。若不见。日用堂堂无盖覆。本来同是遮那身。岁旦董文学诞日上堂。大年初一。光风霁日好。大众。自从威音王已前。直至如今。有佛世界无佛世界。於中有不可说日月。不可说不可说岁数。不可说不可说国土。无不尽从者一日子流出。直得皇风荡荡八表无垠。野老讴歌万方无极。且有个人出世。恰好撞着者日子。又如何。既承礼乐诗书后。定作顶冠束带人。上堂。抛下拄杖曰。扑落非他物。复擎起作舞曰。纵横不是尘。汝诸人还见山河及大地全露法王身么。复击香几曰。一片榆楠木。敲来响杀人。天童山扫塔上堂。太白峰头千差坐断。清关桥下一脉常流。虽为列祖道场。固是先师重扶家业。山僧昔预此会。法乳亲尝。今日重来。墓木拱矣。可胜凄怆。虽然。须知恁么中不恁么。砂盆未破堂构依然。幸我堂头法兄寅夕不倦。流慈於此方。广座上劈开面门。放出先师形相与诸人描邈。直得钵盂峰点头。玲珑岩起舞。正恁么时。敲唱双行主宾互换。且如何道得恰好底句。良久曰。妙舞会须夸徧拍。三台须是大家催。

　　苏州报恩寺浮石通[癸-天+贝]禅师

　　嘉与平湖李氏子。十九芟染於普陀。往云栖圆戒。看父母未生前话。初参云门於东塔。寻上鹰窠顶[门@免]七女游尸陀因缘有省。偈曰。一池蛙鼓夜喧喧。历历明明道口边。通报五湖林下客。从今不必更加参。再参云门於天宁。问曰达磨一宗只者是还别有么。门曰还别有。师一喝曰还别有么。门曰还别有。师即合掌进前三步曰还别有么。门曰还别有。师曰。某甲祇如此。还别有请和尚道。门曰。我要去拜客。待我转来与你道。后参天童於金粟。童问熏风自南来殿阁生微凉汝作么生会。师不能答。连呈数偈童俱曰未在。一日入室曰某甲会也。童曰如何是你会处。师曰鹞子过新罗。童曰未在。还我偈来。师呈偈曰。熏风自南来。殿阁生微凉。我今看破处。也只是寻常。童曰不是不是。师曰和尚自不是。礼拜而出。初住平湖之青莲。上堂。当阳显露更不囊藏。就体知归和声揭示。黄鹤楼中吹玉笛。不堕宫商。江城五月落梅花。岂同春色。到恁么地可谓知归。若到青莲门下一点也用不着。且道用个甚么。拈拄杖曰。拄杖[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。若能恁么滴水兴波滔天作用。便是撒手悬崖洞明大法的汉。已过关者闻恁么举。撩起便行。未过关者闻恁么举。且听新青莲为汝道破。良久曰。横按镆铘全正令。太平寰宇斩痴顽。卓拄杖。住报恩上堂。假使顶戴经尘劫。身为床座遍三千。若不传法度众生。毕竟无能报恩者。掷下拂曰。新报恩今日传法了也。大众一时担荷。僧问不是一番寒彻骨怎得梅花扑鼻香。师曰犹为贪饵客未是绝求人。曰如何是绝求的人。师曰。衲被蒙头睡正浓。此时山僧都不会。问如何是密移一步看飞龙。师曰。过得荆棘林。方名是好手。问三世诸佛被我一口吞尽何处更有众生。自代曰。平地上死人多少。

　　台州通玄林野通奇禅师

　　合州蔡氏子。依黔之莲峰出家。未几出蜀。寓当湖掩关。偶检天童参禅偈曰一念未生前试看底模样。疑情猛发。一日失足堕楼。口占一偈曰。一念未生前。六户绝消息。瞥尔扬双眉。大似眼无力。即破关参天童於苏之清凉。随童住育王。童上堂。世尊初生下地。便解指天指地。汝等诸人犹向老僧拟讨甚么椀。拽拄杖下座。一时打散。师自此全身脱落。结制日师问。今日四海衲僧云集。各各壁立千仞。还许他诸人悟么。童曰你还梦见么。师曰悟尚不悟梦个甚么。童打曰你即今是迷是悟。师曰学人不在迷悟里。童曰且道打你在甚么处。师便礼拜。崇祯十六年住通玄。上堂。鼓已击。座已登。争奈无禅可说。无理可伸。幸喜时逢结夏。绿树垂阴。水流碧涧。鸟啭幽林。历历无回互。分明没两人。所以昔日韶国师道。通玄峰顶不是人间。心外无法满目青山。先师亦道。通玄峰顶别是人间。只缘不荐错认青山。此二老宿与么吐露。山僧与么举扬。大似熟处难忘。汝等诸人还荐么。若然荐得。方知不费纤毫力便登解脱场。脱或未然。山僧不免再为显示。玉竹高高挥骤雨。杨柳纷纷舞翠烟。喝一喝。卓拄杖下座。上堂。历祖出兴各有施陈。拈拄杖曰。怎如山僧。拄杖敲几曰。信手击开不二门。复举召众曰。者是山僧拄杖。且道不二门在甚么处。若向者里辨得出。不妨紧捎草鞋。如辨不出。莫道通玄山势险。前头尤有最高峰。上堂。第一义谛逈绝安排。才拟分踈便成窒碍。所以道心若不异万法一如。眼若不寐诸梦自除。若是英灵汉。闻山僧恁么道。向文彩未彰以前直截担荷却较些子。苟若涉於尘思。未免困于途辙。祇如不历程途一句作么生道。一气不言舍有象。灵万何处谢无私。

　　磬山修禅师法嗣
　　镇江府夹山林皋本豫禅师

　　初参云门。次博山。山曰。未入金笼贮。谁家野鸟儿。师曰。鹤有九皋翀碧汉。马无千里谩追风。山曰运斤非郢未免伤痕。师曰。祇如诸方竖拂扬眉。又得甚么边事。山曰。片云横海岳。樵子尽思归。师曰。怪来岩下虎。特地暗惊人。便出参磬山。入室次。山曰我疑你不会廓侍者与华严相会因缘。师曰。不但和尚疑某甲。尽大地人疑某甲。山曰。尽大地人疑你则可。莫使老僧疑你。师曰恁么则某甲罪过。山曰。只如兴化与旻德宾主四喝。化曰适才若是别人三十棒一棒也较不得。何故。为他会一喝不作一喝用。那里是他会一喝不作一喝用处。师曰。放某甲别通个消息。山曰不要下语。师遂颂曰。主宾相逢。纵夺作家。喝下从云见活蛇。棒头突出通无犯。岂作亲承解撒砂。山然之。后开法石湫。过报恩谢法。山将如意付曰。此是老僧四十年用不尽底。将去揩磨。不得有忘。师秉如意入堂曰。者个是堂上老人为豫上座作用不尽底公案。敢问有同相证用者么。良久击板头一下便出。开山次。握枯藤谓理侍者曰。此是曹家女子。理曰却少谢家郎在。师曰但得有女何愁没郎。理曰。虽然。也要完全始得。师拈藤与理。理拟接。师即掷下。笑曰却不相当。上堂。知幻即离不作方便。离幻即觉亦无渐次。顶天立地汉。打开心印。印定本有光明不从他得。净裸裸赤洒洒。自繇目在。放下屠刀便曰成佛。一闻刬草深能领悟。不落第二头。岂落第二见。疾焰推中当处安稳。大洋海底无方不现。只如末后一句又作么生会。道在不疑方有彻。理无曲断是真修。上堂。若论此事。心不可求。智不可学。捏断百匝千重。於中下机一时扬却。突出孤危方教峻峭。都卢收拾将来。非色非心非如非异。要用即用要舍即舍。要行即行要藏即藏。拟思一毫地。便落生死关头。到者里作么生相救得。复曰。五蕴山头自在身。了然物物应天真。顿教直下无思议。玄要全分见本人。卓拄杖一喝。上堂。般若无知。假黄鸟而有声。法身无相。应翠竹以彰形。尔时金焦二岳忍俊不禁。将海门一口吸尽。直教水泄不通。山僧拄杖子欵欵向道。尽你神力吃怒还知法身无为不堕诸数么。由是金焦二岳只得懡[怡-台+罗]而退。依旧山是山水是水。蓦拈拄杖曰。你看山僧拄杖子。得恁么奇特。千峰顶上挑明月。万壑溪头探水澜。复卓拄杖下座。

　　湖州报恩玉林通琇禅师

　　蓉城扬氏子。澄冱请磬山不赴。师破关来见。叉手曰。狂儿国土父不容遇。者个峰头还是老汉住处么。山曰。你且站下脚。我与你道。师掀倒香案便出。山高声曰将拄杖来。师遥应曰剑去久矣。住后上堂。师举拄杖示众曰。我见灯明佛。本光瑞如此。众仰视。师掷拄杖下座。先报恩两周年上堂。先师不从乙亥生。先师不从乙亥死。识得先师面目真。灼然不可须臾离。召大众曰。高着眼。九月二十三多道是先师示寂之晨。琇上座虽无时不见先师。无刻不事先师。但不敢轻以语人。今日远近檀护一切弟兄靡不悉集。不可囊藏被盖。便乃当阳指示。冀大家同见先师。大家常事先师。蓦竖拂召众曰。容颜甚奇妙。光明照十方。往昔曾供养。今复还亲觐。上堂。拈拄杖曰。奇特因缘须奇特人拈出。惊群句子於惊群处举扬。今日既遇奇特人。有奇特缘。真是惊群处。且道惊群句作么生举。蓦召大众曰。吴中石佛大。上堂。白云千顷。老屋数间。一榻高眠。令土木瓦石为大众转大法轮。者是先师和尚向日家风。诸檀越建大禅堂。众道侣大家托钵在此同居。应时及节。请山僧提持个事。者是新报恩今日行履。且道先和尚向日家风是。新报恩今日行履是。竖拄杖曰。若也会得。释迦不在前。弥勒不在后。大众与诸佛同证一相三昧。山僧与大众寿量无殊。若也不会。父少而子老。举世所不信。掷拄杖下座。元宵上堂。我有一灯无暗无明。通身是眼遍界分形。不由造作岂属生成。天不能盖地不能擎。无幽不彻无远不存。个中磨日月。随处立乾坤。阿呵呵。笑倒人。社舞村歌未了音。恼得金刚忍不住。掷碎虚空火焰增。烧断西江万丈声。跳起颠狂庞老子。临风高叫道。有口如哑眼如盲。便下座。

　　杭州理安箬庵通问禅师

