<!-- { "loadSidebar": true } -->
　　至正二年住台之紫箨。次天宁天童。僧问。昔日保寿开堂。三圣横身相为。临济住院。普化尽力扶持。毕竟明甚么边事。师曰。两头俱坐断。一剑倚天寒。曰。与么则五位君臣齐裂下。三玄戈甲一时收。师曰错下名言。僧一喝。师曰乱统禅和如麻似粟。上堂。拈一茎草作丈六金身。将丈六金身作一茎草好。大众。不是苦心人不知。便下座。上堂。最初一句。末后一机。直下构得。灯笼露柱动地放光。其或未然。竹山今日失利。示众。樵歌来迭嶂。帆影落汀洲。胡孙载纸帽。直上树梢头。七星剑。五云楼。球打人兮人打球。万事难把玩。鱼吞水面沤。住天童上堂。长[此/束]鸟芳树不栖。摩斯迦沧溟不入。龙泉与刀斧同铁。利钝悬殊。良骥与驽骀同途。迟速有异。以拂子画一画曰。华须连夜发。莫待晓风吹。小参。灵光不昧。万古徽猷。智鉴洞明。十虚普应。时临亚岁。节届书云。击动法鼓大众云集。一一天真一一明妙。更待说个甚么。若说有法又被有碍。若说无法又被无碍。若说不有不无法又被不有不无碍。若说不不有不不无法又被不不有不不无碍。云从龙。风从虎。圣人作而万物睹。日可冷。月可热。众魔不能坏真说。以拂子画一画曰。黄檗树头悬蜜果。无言童子唱巴歌。问。文殊与普贤。万法悉同源。如何是同源底法。师曰胡张三黑李四。曰一毛吞巨海于中更何言。师曰不劳悬石镜天晓自鸡鸣。曰是非不到处还有句也无。师曰诚知你乱会。问名假法假人空法空请师直指。师曰曾问几人来。曰无根树子向甚么处栽。师曰。更深犹自可。午后更愁人。曰只在目前为甚么再三不睹。师曰千年常住一朝僧。

　　保宁茂禅师法嗣
　　嘉兴府本觉南堂清欲禅师

　　台之临海朱氏子。元历二年出世集庆之开福。上堂拈拄杖曰。与么来者彩凤舞丹霄。不与么来者铁蛇横古路。直饶与么不与么。去来道绝。也是秤锤蘸醋。卓拄杖。上堂。摩尼珠人不识。如来藏里亲收得。万象森罗影现中。一颗圆光色非色。永嘉大似乞儿暴富。开福道摩尼珠谁不识。击碎分文也不直。抛向虚空更那边。免使时人挂胸臆。然则云开日出。职到威成。撞着本色。道流恰似泗洲人见大圣。元统元年住本觉。上堂。顾视大众曰。者里莫有作家战将么。时有僧出众曰。尽大地是个问头。和尚作么生答。师曰遍虚空是个答语。是你作么生领。曰万福。师曰拄杖不在苕帚柄与你三十。曰诸方有明眼人在。师曰你莫是患盲么。僧无语。师喝曰将谓是收燕破赵之才。元来也做未得行间小卒在。出去乃曰。若论战也个个力在转处。到者里直须通方上士本色英流。寸刃不施全锋敌胜。其或未然。拟议不来。髑髅粉碎。卓拄杖喝一喝下座。舟中值冬至小参。一道虚明总是自家田地。初爻既兆全彰劫外。乾坤无去来动静之殊。无取舍是非之异。可以骑声盖色。可以随流入流。可以泛华亭半叶之舟。可以尽泽国烟波之胜。不举任公之钓。非同濠上之游。击拂子曰。劈口一桡已伤盐醋。离钩三寸休更回头。拍膝曰。永夜月明天在水。雁声飞过自苹洲。问。仲冬严寒年年事。晷运推移事若何。师曰。昨夜日轮飘桂华。今朝月窟生芝草。问。单传直指已涉离微。坐断千差请师答话。师曰。破镜不重照。落花难上扶。曰便恁么去时如何。师曰乌龟钻败壁。问。说法不应机总是非时语。作么生得应机去。师曰。夜半起来失却牛。天明起来失却火。问。心不是佛。智不是道。还端的也无。师曰。吃饭止饥。饮水止渴。曰。智不到处切忌道着。又作么生。师曰。塞却耳根。分明听取。癸卯八月示寂。

　　明州瑞云清凉寺实庵茂禅师

　　郡之奉化郑氏子。幼龄中夜坐禅。母恶之推使仆。輙达旦不瞑。后出家参南涧泉禅师。一夕松月下闻流水声有省。往白泉。泉俾诣古林。林问汝来何为。师曰正为生死事大求出离耳。林曰。子明知四大五蕴是生死根本。为何入此革囊。师拟议。林以锡杖击之。豁然悟入。至正壬午住长明之瑞云山。有僧问答未竟。以手拍地而笑。师曰滞货何须拈出耶。僧嘘一声。师便喝。僧有省。退隐东堂。影不出山。元明师犹子也。迎归天童之此轩。未几示疾。众请书偈。师曰我此中廓然也何偈之为。即端坐凭几握右手为拳以额枕之而逝。号佛光普照大禅师。

　　灵隐海禅师法嗣
　　杭州径山月林镜禅师

　　郡人。少颕异。穉龄出家。间扣名硕俾参本来人。久有省。作偈曰。本来人。本来人。无脑无头作么寻。蓦然揪着个鼻孔试看。元来是白丁。硕见睨视曰可是。师与一掴。

　　建宁府斗峰大圭正璋禅师

　　福州福清人。礼湖南绝听祝发。参东屿海。闻海颂俱胝竖指话。言下顿悟。遂上方丈呈所得。海曰作么。师曰古今现成事何必涉思惟。海曰既不涉思惟汝来作么。师曰请和尚证明。海曰证个甚么。师便喝。海俾颂狗子无佛性话。师曰。狗子佛性无。觑着眼睛枯。瞥尔翻身转。唵[口*悉]哩苏嚧。海抚而印之。后结茅斗峰渐成丛席。上堂。良久曰。黄金虽贵入眼成尘。便下座。上堂。玉宇霜清。琼林叶落。一向全提。万机寖削。作者好求无病药。上堂。举青州布衫话。师曰。昨夜三更里。雨打虚空湿。狸奴知不知。倒上树梢立。上堂。元正启祚。万物咸亨。唤作新年头。佛法瞎却你眼。不唤作新年头。佛法折却我舌。毕竟作么生。便下座。临终偈曰。生本不生。灭亦无灭。幻化去来。何用分别。大众珍重。不在言说。便合掌入灭。

　　明州育王大千慧照禅师

　　永嘉麻氏子。首谒晦机。次谒东屿於苏之荐严。屿问东奔西走将欲何为。师曰特来参礼尔。屿曰。天无四壁地绝八荒。汝於何地措足耶。师抵掌於几而退。及屿迁净慈。邀师分座。天历戊辰出世乐清之明庆。示众。佛法欲得现前。莫存知解。缚禅看教未免皆为障碍。何如一物不立而起居自在乎。所以德山棒临济喝亦有甚不得已尔。至正乙未迁普陀。未几署育王。尝垂三关语以示学者曰。山中猛虎以肉为命。何故不食其子。虚空无向背。何缘有东西南北。饮乳等四大海水。积骨如毗富罗山。何者是汝最初父母。居九年。退居妙喜。泉上筑室曰梦庵。掩关独处。凝尘满席不顾也。洪武六年示寂。

　　天宁昙禅师法嗣
　　三空居士

　　女中之善伦也。秉烈丈夫之志。不为富贵所转。参竺云单提无字。如是三十六年。忽一日问曰生死到来时如何。云曰生是谁耶死是谁耶。居士低头问讯。云疑其异常遂再叩之曰。是谁生。是谁死。士复低头问讯。云曰切忌死在者里。士提起念珠曰。数珠一百八。不数日示微疾。说偈而去。火后得舍利无数。

　　玉山珍禅师法嗣
　　金陵蒋山昙芳忠禅师

　　南康人。梁王至建康。是夕寺菑。明日王诣寺问曰。兴复若何。师曰赖有大檀越在。王曰寺既毁矣佛依何住。师曰古佛过去今佛再来。王大喜。又曰衲子所谓蒋薄粥者何也。师曰将谓殿下忘却。王曰衲子所谓三只袜者何也。师曰。国内山川都踏遍。今朝亲到帝王家。赐广惠圜悟大禅师。

　　径山伏禅师法嗣
　　杭州径山南楚悦禅师

　　隆兴人。上堂。闻声悟道。见色明心。蓦拈拄杖曰。者个是色。卓一卓曰。者个是声。诸人总见总闻。且那个是明底心。那个是悟底道。喝一喝曰。贪他一粒米。失却半年粮。谥佛慈法喜禅师。

　　天童坦禅师法嗣
　　南京天界孚中怀信禅师

　　明之奉化姜氏子。参竺西。西知是法器。厉色待之。不与交一言。师疑益炽。一日西上堂。举兴化打克宾话问师。师曰俊哉师子儿。西颔之。泰定丙寅住明之观音。后住龙翔。会我明兵下金陵。寺僧散去。师独趺坐。执兵者满前。投杖而拜。　高皇帝尝幸其寺。师说法要。嘉师言行纯悫。特改龙翔为大天界。一日书偈曰。平生为人戾契。七十八年漏泄。今朝撒手便行。万里晴空片雪。示寂前一日。　高皇帝方督师江阴。梦师入谒。　帝问曰师来胡为。师曰将西归来告别耳。未几　驾还金陵。闻师讣。正与梦符。　帝惊异。诏出内帑以助葬事。

　　南岳下二十三世
　　中峰本禅师法嗣
　　婺州伏龙山千岩元长禅师

　　越之萧山董氏子。家世宗儒。九岁即就外传诸书。经目成诵。十九剃发於武林灵芝寺。会行丞相府饭僧。师随众受供。适中峰在座。即呼曰汝日用何如。师曰念佛。峰曰佛今何在。师拟议。峰厉声叱之。师遂跪求法要。峰授以赵州无字话令参。於是缚茅灵隐山中。未几复以他务移动。随顺世缘倐忽十载。复还灵隐。胁不沾席者三年。因往望亭闻鹊声有省。亟见峰具陈悟因。峰又斥之。师愤然来归。夜将寂忽鼠食猫饭堕其器有声。恍然开悟。复往质於峰。峰问曰赵州何故言无。师曰鼠食猫饭。峰曰未在。师曰饭器破矣。峰曰破后如何。师曰筑碎方甓。峰乃微笑。住后示众。龙门水急。一句截流。茅屋风高。千山起浪。三世诸佛望风结舌。六代祖师斫额有分。天下老和尚仰羡仰羡。是汝诸人既到者里。作么生与山僧相见。蓦拈拄杖曰。与么与么人境俱夺。不与么不与么照用同时。卓一下曰。龙生金凤子。冲破碧琉璃。僧问从上诸圣所传何事。师曰本来无一物赫赫动乾坤。曰如何是和尚为人处。师曰老鼠吃猫饭。曰学人不会。师曰椀子扑落地打破常住砖。上堂。僧问如何是第一句。师曰有口如哑。曰如何是第二句。师曰有眼如盲。曰如何是第三句。师曰棒折也未放你在。师乃掷拂子曰。此是老僧第二句。如何是第一句。师便下座。僧问如何是和尚家风。师曰无力竖拳头。施法被上堂。春雪乍卷。春雨初晴。花红柳绿。水碧山青。紫燕黄鹂深谈实相。丛林草木尽作琴声。突出释迦鼻孔。豁开达磨眼睛。只如今日齐郡夫人张氏德真所施一片法被。上有一卷心经。唤作一卷心经又是一片法被。唤作一片法被又是一卷心经。金焰焰。锦层层。结角罗纹重重宝印。纵横十方朵朵珠缨。庄严既妙。德相弥增。一一从夫人心中流出。一一於诸佛分上圆明。老僧受了诸人无分。诸人受了老僧无分。不如打归常住。千年万岁耀真灯。耀真灯。复何凭。有时挂向华王座。也胜诸方黑漆屏。至正丁酉六月十四日示微疾。会众书偈曰。平生饶舌今日败阙。一句轰天正法眼灭。遂投笔而逝。谥佛慧圆鉴禅师。

　　苏州狮子林天如惟则禅师

