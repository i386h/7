<!-- { "loadSidebar": true } -->
　　初住万寿。上堂禅禅非正非偏。无意路。有玄渊。超今迈古。绝后光先。但能忘影迹。何必守[竺-二+帝]筌。直指人心见性。须凭祖意通玄。九年面壁真消息。端的其中有秘传。元世祖皇帝至元九年诏入内殿对。御及帝师命师讲禅。遂举圭峰禅源诠曰。梵语禅那此云思惟修。亦名静虑。皆定慧之通称也。禅为万德之源。故名法性。华严经说亦是众生迷悟之源故名如来藏。楞伽经说亦是诸佛万德之源故名佛性。涅盘经说。然禅者有浅有深。阶级殊等。谓带异计欣上厌下而修者是外道禅。正信因果亦以欣厌而修者是凡夫禅。悟我空偏真之理而修者是小乘禅。悟我法二空所显真理而修者是大乘禅。若悟自心本来清净元无烦恼无偏智性本自具足。依此而修者是最上乘禅。亦名如来清净禅。达磨以来递代相传者是如来清净禅也。帝曰。在先有问皆言无说。汝今云何却有说耶。师曰。理本无说。今且约事而言。帝曰。何故理无言说。师曰。理与神会。如人食蜜。若问蜜之色相。紫白可言。若论味之形容。实难诉说。帝问帝师曰。此语是耶非耶。帝师曰。此与教中甚深般若了无异也。复问祖师公案。师举六祖风幡因缘。非风幡动。仁者心动。帝师曰。实风幡动。何名心动。师曰。一切唯心万法唯识。岂非心动耶。拆辩抵暮。出内而散。示众。北斗似杓。南斗似瓢。任伊斟酌。暖日凉飙。冬至寒食一百五。须知气节不相饶。到此莫有解吞吐者么。僧问。法眼道我二十年只作境会。既不作境会。合作么生会。师曰。猿抱子归青嶂后。鸟啼花落碧岩前。示众。若论此事。如丹凤冲霄不留其迹。其由性空寥廓。慧日精明。照五蕴之皆空。使万缘之俱泯。直得星攒碧落。月侵丹墀。翡翠帘垂。烛香人静。当此之际。那容喘息。宁许窥窬。密室不通风。玄门难措足。虽然如是。一点灵明通宇宙。那拘西竺与曹溪。至元十八年十月二十日圣旨就大都悯忠寺焚烧道藏伪经。除道德经外尽行烧毁。命师下火。遂以火炬打一圆相曰。诸仁者。只如三洞灵文。还能证此火光三昧也无。若也於斯会得家有北斗经。枉教人口不安宁。其或未然。从此灰飞烟灭后。任伊到处觅天尊。争着眼看。

　　从宽禅师

　　临终问其次兄曰。佛祖父母我今一箭射杀。二哥以为何如。随整襟坐脱。

　　上都华严寺全一至温禅师

　　刑州郝氏子。幼聪敏异常儿。六岁祝发参万松。博记多闻论辩无碍。松命为侍者。凡松偈颂法语一闻輙了遂得法焉。常以侍者代应对。机锋不可犯。太保刘乘忠荐师大可用。世祖召见与语。大悦。留王庭。多有赞益。居三岁送还。锡号曰佛国普安大禅师。至元丁卯五月示疾。右胁而逝。异香三日。茶毗。舍利无数。

　　丞相移剌真卿居士

　　字楚材。本姓耶律。及金灭辽。公归金。改姓移剌。初公在京师禅伯甚多。唯圣安澄和尚公独重之。常访以祖道。屡以古昔尊宿语录中所得者叩之。圣安间有许可。公自以为得。及遭忧患。以求功名之心束之高阁。求祖道愈亟。遂再以前事访诸圣安。圣安翻案不然所见。公甚惑焉。圣安从容谓曰。昔公居要地。又儒者多不谛信佛书。惟搜摘语缘以资谈柄。故予不敢苦加钳锤耳。今揣公之心果为本分事以问予。予岂得犹袭前愆不为苦口乎。予老矣。有万松老人者。儒释兼备。宗说精通。辩才无碍。公可见之。既参万松。杜绝人迹屏斥家务。虽祁寒溽暑无日不参。焚膏继晷废寝忘餐者几三年。乃获印证。号湛然居士。其序评古略曰。佛祖诸师埋根千尺。机缘百则。见世生苗。天童不合抽枝。万松那堪引蔓。湛然向枝蔓上更添芒索。穿过寻香逐气者鼻孔。绊倒行玄体妙的脚跟。向去若要脚跟点地。鼻孔撩天。也须向者葛藤里穿过始得。先是元世主将西征。有司奏。五台等处僧徒有能咒术武略及有膂力者为部兵。扈从西征。公止之曰。释氏之高行者必守不杀戒。奉慈忍行。故有危身不证鹅珠。守死不拔生草者。法王法令拳拳奉行。虽死不犯。用之从兵岂其宜哉。其不循法律者必无志行。在彼既违佛旨。在此岂忠王事。故皆不可以从王师也。帝从之。太宗十六年公卒。寿五十五(即南宋淳佑三年也)。

　　青原下二十四世
　　少室裕禅师法嗣
　　西京少室灵隐文泰禅师

　　里族未详。师颕悟过人。笃好宗乘。遂从少室游。未几即悟心要。故当时称二泰一肃为雪庭之高弟者。师其一也。上堂。尘劫来事只在于今。河沙妙德总在心源。试教伊觌面相呈。便不解当风拈出。且道过在甚么处。卓拄杖曰。祇为分明极。翻令所得迟。

　　太原府报恩寺中林智泰禅师

　　汾阳鱼城温氏子。铲[髟/米]於华严。喟然叹曰。大丈夫当体究大事。焉能区区於此耶。时雪庭主万寿。师往依数载。契悟超绝。朝廷向师之名。宣住报恩。一日示疾集众曰。吾年缘止於此。汝等善自护持。当惜寸阴。勿令虚度。闻者咸相感泣。乃书偈曰。修起忠师无缝塔。推倒自身无相身。无相身。无相身。无相身中绝一尘。书毕怡然而逝。

　　泰安州灵岩足庵净肃禅师

　　保定金台永平人。族张氏。礼香山寿圣为师。参请二十余年。所遇知识十有余辈。最后参雪庭于万寿。淘汰有年。付以衣偈。初主万寿。次少室灵岩。后退席香山。一日集众告辞。右胁而逝。中林禅师为之铭曰。撩天鼻孔。点地脚跟。心明眼正。行古颜温。其事愈大其志愈敦。诸方老宿偏叩其门。受雪庭嗣。为万松孙。机轮迅速电掣雷奔。高标觉树密固灵根。慧灯朗耀销铄群昏。全机大用摇荡乾坤。掀翻渤澥踢倒昆仑。三世诸佛一口浑吞。二边不滞中道宁论。三居大剎四众咸尊。去来绝朕动静亡痕。虚空烂坏斯道常存。

　　青原下二十五世
　　少室泰禅师法嗣
　　西京宝应还源福遇禅师

　　霍州灵石王氏子。依邑之兜牵剃落。徧游讲肆雄辩如流。景聆灵隐禅师道眼圆明。投诚参究。一日闻隐上堂。举切忌从他觅迢迢与我踈语。师颕悟。即承印可。初主天庆。次宝应。僧问。如何是祖师西来的的大意。师曰。风送泉声来枕畔。月移花影到窗前。皇庆癸酉十月而终。寿六十九。腊四十九。

　　济南府灵岩秋江洁禅师

　　雪轩参。师问。何处来。轩曰。青州来。师曰。带得青州布衫来么。轩曰。呈似和尚了也。师默肯之。俾参堂者久之。平昔疑情一旦氷释。径造丈室。师曰。金锁玄关打开了也。轩曰。千年桃核里。觅甚旧时仁。师颔之。嘱曰。是汝本有之事。善自护持。他日能弘吾道者必汝也。

　　灵岩肃禅师法嗣
　　西京宝应月嵓永达禅师

　　汾州刘氏子。下发於本州天宁寺。每以出生死为激励。南询参扣。闻灵岩法雷远震。遥餐风德。趼足诣往。一见器之。亲炙积久。遂入阃奥。乃曰。发证由师。行之在己。遂之泰安州闭关。道俗坚请。不得已而起。一日示疾。泊然而逝。

　　封龙山古嵓普就禅师

　　生滹阳刘氏之族。十五往禅庆出家。参灵岩。岩以本分钳锤。重加煅炼。爆然顿落。大德六年月庵海禅师退席本寺。具疏开堂。赐妙严弘法大禅师。俄封龙坚。请师勉受之。归隐灵栖。世寿七十有七。

　　青原下二十六世
　　宝应遇禅师法嗣
　　邓州香严淳拙文才禅师

　　平阳临汾姚氏子。生有异质。见僧则合掌作礼。不类常儿。长依绛明福严普公出家。尝读证道歌。至幻化空身即法身之句。欣然契悟。乃谒还源禅师呈所解。源可之。阅藏於龙门山三载。泰定甲子主少室。寻隐香严。诠释般若心经并华严法界观。僧问。如何是理法界。师曰。虚空扑落地。粉碎不成文。曰。如何是事法界。师曰。到来家荡尽。免作屋中愚。曰。如何是理事无碍法界。师曰。三冬枯木秀。九夏雪花飞。曰。如何是事事无碍法界。师曰。清风伴明月。野老笑相亲。至正壬辰五月十七日。沐浴更衣呼门徒申诫教。且曰。吾死毋事。徒费火已。灰扬可也。翌旦吉祥而逝。葬全身於雪庭塔右。春秋八十。

　　灵岩洁禅师法嗣
　　金陵天界寺雪轩道成禅师

