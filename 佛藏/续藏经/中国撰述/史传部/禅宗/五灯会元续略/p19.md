<!-- { "loadSidebar": true } -->
　　南康周氏子。一日阅华严。至惟一坚密身一切尘中现。忽有省。往见别山。山问近离何处。师曰江西。山曰马大师安乐否。师叉手曰起居和尚。参断桥。问临济三遭黄檗痛棒是否。师曰是。曰因甚大愚肋下筑三拳。师曰得人一牛还人一马。桥颔之。桥逝而介石补其处。一日室中举柏树子话。师拟议。石杭声曰何不道黄鹤楼前鹦鹉洲。师於言下顿悟。久之归庐山。出世西林。大德九年住灵隐。尝勘一僧曰。微尘诸佛在汝舌上。三藏圣教在你脚底。何不瞥地。僧罔措。师便喝。又勘一僧曰。释迦弥勒是他奴。他是阿谁。僧拟对。师便打。一僧新到。师问。何处来。曰闽中。师曰彼处佛法如何住持。曰饥即吃饭困即打睡。师曰错。曰未审和尚此问如何住持。师拂袖归方丈。居四岁。诀众偈曰。缘会而来。缘散而去。撞倒须弥。虚空独露。遂逝。

　　灵隐济禅师法嗣
　　庆元府雪窦野翁炳同禅师

　　新昌张氏子。首从痴绝於天童。次造大川之室。川举腊月火烧山话。师拟对。川拈竹篦遽拄之。有省。隐迹仗锡闭户书法华经。有老来非厌客。静里欲书经之句。时雪窦虚席。众坚请。师乃赴。壬寅八月十五日升座。语众劝励极慈切。盖示别也。众请留偈。笑而不应。至夕而逝。

　　荐福灿禅师法嗣
　　福宁州支提山愚叟澄鉴禅师

　　本州宁德张氏子。依政和龙山剃落。参无文灿禅师。遂入其室。初住白云。至元二十年世祖勑赐住持支提。赐号通悟明印大师。后示寂书偈曰。八十二年落赚世缘。跃翻筋斗应迹西乾。沐浴更衣趺坐而逝。

　　华藏净禅师法嗣
　　庆元府天童西江谋禅师

　　示众。春日晴。黄鹂鸣。最亲切。谁解听。一日将入灭。顾侍僧曰。一笑翻身。日面月面。阁笔而逝。

　　径山珏禅师法嗣
　　杭州中天竺空岩有禅师

　　室中垂语曰。黄金铸就铁真人。东海涌颂曰。锦衣公子醉田家。熟睡柴床日未钭。热汤呼浆无所得。便将玉带换瓯茶。

　　黄龙开禅师法嗣
　　杭州护国臭庵宗禅师

　　上堂。举岳林振禅师示众曰。布袋口开还有买的么。僧曰有。林曰。不作贵。不作贱。作么生买。僧无语。林曰老僧失利。师曰。岳林说个问端也甚奇特。及至被人道个有字。直得东遮西掩。囊藏不迭。护国今日布袋口开。还有买得么。良久曰。栏杆虽共倚。山色不同观。

　　温州瞎驴无见禅师

　　颂兴化打克宾曰。兴化打克宾。言亲语不亲。棒头如雨点。敲出玉麒麟。

　　放牛余居士

　　古杭人。淳佑间参无门。凡问被门劈面截住曰。不是不是。及见臭庵问曰。吾师甚么见解。敢对人天颠倒是非。庵曰。我在无门座下无法可得。无道可传。只得两个字。士曰两字如何说。庵曰不是不是。士言下始知无门为人处。述是非关。其言曰。直指人心。见性成佛。回光返照。逈绝遮拦。才拟思量。白云万里。逢人品藻。遇物雌黄。重古轻今。贵耳贱目。任伊卜度。沉吟未梦见是非关在。作么生透。且看如何是第一义。对答不得打折齿。却逞神通暗渡江。有分奔波不近贵。将心求。与你安。大痛无声彻骨寒。摘叶寻枝非好手。西天依旧黑漫漫。有佛处不得住。燕子衔将春色去。杜宇鸣时雪满天。落红万点相思雨。无佛处急走过。觉皇宝殿不肯坐。修行六载出山来。方信斧头是铁做。安吉州沈道婆问是非关有几句。士曰有四句。婆曰四句作么举。士曰。第一句有是有非则不可。第二句无是无非又不可。第三句是是非非也不可。第四句非是是非亦不可。若离得此四句。始见本地风光。曰我离得否。士曰汝离不得。曰人人有分我何离不得。士曰。嫁鸡逐鸡飞。嫁狗逐狗走。曰如何是本地风光。士曰。月子湾湾照几洲。几人欢喜几人愁。曰不问者个风光。士曰问那个本地风光。曰无男女相底。士曰。既无男女相。问甚是非关。曰别有向上事也无。士曰有。曰如何是向上事。士曰。马蝗丁住鹭鸶脚。你上天时我上天。

　　孤峰秀禅师法嗣
　　福州鼓山皖山正凝禅师

　　舒州太湖人。姓李氏。蒙山参。师问。光明寂照遍河沙。岂不是张拙秀才语。山欲开口。师便打喝出。次年山得悟。复上方丈。师问。光明寂照遍河沙。岂不是张拙秀才语。山便掀倒禅床。师乃擒住曰。那里是话堕处。山以手掩师口。师曰誵讹在甚么处。山曰再犯不容。师曰更颂来。山即颂曰。云门捏怪。不堪自败。狮子齩人。韩卢逐块。师曰。拄杖不在。别日与你一顿。山曰。和尚要用借你。师拈起竹篦打三下。山便拜出。师入闽三十余年。四众敬慕。终身布衣纸衾。一无所染。

　　婺州双林一衲介禅师

　　颂傅大士披衲顶冠因缘曰。非儒非道亦非禅。杜撰修行忒可怜。担阁一身三不了。至今八百有余年。

　　容庵海禅师法嗣
　　燕京庆寿中和璋禅师

　　一夕梦异僧策杖径趋方丈踞师子座。天明谓知客曰。今日但有旦过当令来见老僧。及晚海云至。师笑曰此衲子乃夜来所梦者。云曰。某不来而来。作么生相见。师曰。参须实参。悟须实悟。莫打野榸。云曰。某甲因击火迸散乃知眉横鼻直。师曰吾此处别。云曰如何表信。师曰。牙是一具骨。耳是两片皮。云曰将谓别有。师曰错。云喝曰草贼大败。师休去。次日师举临济两堂首座齐下喝。僧问还有宾主也无。济曰宾主历然。汝作么生会。云曰。打破秦时镜。磨尖上古锥。龙飞霄汉外。何劳更下椎。师曰。你只得其机。不得其用。云便掀倒禅床。师曰。路途之乐终未到家。云与一掌曰。精灵千载野狐魅。看破如今不直钱。师打一拂子曰。汝只得其用。不得其体。云进前曰。青山耸寒色。月照一溪云。师曰。汝只得其体。不得其智。云曰。流水自西东。落花无向背。师曰。汝虽善语言三昧。要且没交涉。云竖起拳复拍一拍。当时丈室振动。师曰如是如是。云拂袖便出。明日命掌记。复以向上钳锤勘验。应答皆契。一日谓曰。汝今已到大安乐地。宜善护持。吾有如来正法眼藏。祖师涅盘妙心。密付於汝。毋令湮没。云掩耳而出。即授以偈曰。天地同根无异殊。家山何处不逢渠。吾今付你空王印。万法光辉总一如。

　　五灯会元续略卷第二上
　　五灯会元续略卷第二下

　　　　明支提山嗣祖沙门　净柱　辑

　　南岳下二十世
　　径山端禅师法嗣
　　杭州灵隐性原慧明禅师

　　台州黄岩夏氏子。既长不甘处俗。往依乐清宝冠寺出家。后谒元叟。叟曰东岭来西岭来。师指草鞋曰。此是三文钱买底。叟曰未在更道。师曰。某甲只恁么。和尚作么生。叟曰。念汝新到。放汝三十棒。师乃悟旨。久之究尽底蕴。乃曰。才涉思惟皆为剩法。初住鄞之五峰。洪武五年　诏建佛会於锺山。召高行沙门。师与季潭泐公与焉。后住灵隐。上堂举香严和尚曰。去年贫未是贫。今年贫始是贫。去年贫犹有卓锥之地。今年贫锥也无。众中忽有个汉出来问。长老错了也。今朝四月八是佛生日。如何举此公案。山僧只对道。住持事繁。浴佛上堂。举药山俨禅师因遵布衲浴佛次。山问汝祇浴得者个还浴得那个么。遵曰把将那个来。山休去。师曰。者一个那一个。一一从头都浴过。药山布衲谩商量。仔细看来成话堕。成话堕。将誵讹。拍禅床曰。武林春已老。台榭绿阴多。师室中垂语曰。莲华峰被蜉蝣食却半边。因甚么不知。又曰。泠泉亭吞却壑雷亭即不问。南高峰与北高峰斗额是第几机。十九年遭无妄之灾逮捕。或劝师早自为计。师不顾。怡然诣所司。未鞠即庑下说偈。端坐而逝。

　　海盐州天宁楚石梵琦禅师

