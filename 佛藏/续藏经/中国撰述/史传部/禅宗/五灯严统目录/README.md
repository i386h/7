<!-- { "loadSidebar": true } -->
续藏经   五灯严统目录
　明 通容集

 五灯严统序

　　治有治统。虽典午奄有朔南。仅足为汉唐之闰位。道有道统。虽河汾拟经赞述。讵敢奸洙泗之见知。禅有禅统。即宗分五派。无非绍震旦之初灯。然不面证。一堂未许称传衣之法嗣。乃有承虚接响。偶以私淑因而暗易吕嬴甚者。窃玉操戈。漫拾唾余。几至叛同杨墨。况定慧妙含万变。自非合下。领略何异。执火觅灯。而机用指非一端。若第滑突应承。只是抟沙作饭。在吾儒菽粟伦常。为周行之路。设有奇趋诡服。不难竟斥为异端。在佛门。钳锤密义。称法乳之恩。必与别系正名。才堪亲验其的血。费隐老和尚受记天童。承先启后惄乎。其有深思焉。此五灯严统之所由订刻也。余於传灯诸书。愧未夙习。近承尘拂。微聆绪言。益信西方东土诸大圣人了无二义。因思宣圣之教。极之至於无声无臭。可谓精微之至矣。而究竟范围之以中庸。若不知此事之甚庸。则索隐索微。总之外道。非中道也。不中庸。不可以为精微也。佛祖之教。极之至於无量无边。可谓广大之至矣。而究竟范围之以精严。若不知此事之甚严。则诵佛谤佛。总之乱统。非正统也。不精严不可以为广大也。自兹统出。而删伪订讹。析疑传信。皎如日星丽而江河行。吾宁惟仰止其婆心。尤服膺其定识。十六字昌言共拜。而亮工熙绩。不必尽列。见知千百则公案同参。而南岳青原未可越参坐位。噫严矣哉。
　　时。
　　顺治壬辰长至前五日。
　　明赐进士出身正治卿中奉大夫礼部右侍郎兼侍读学士掌翰林院事。
　　经筵　日讲。
　　制勅撰文纂修　国史侍吴曹勋谨序。

 五灯严统序

　　粤闻宗法之传。旁门岐路。在所必严。旁岐一出。不惟冒借遥嗣。成窃玉假鸡之谬。渐至以诽谤为机锋。以紏劈为棒喝。而正宗几希绝矣。不知宗法有源有委有支[泳-永+汞]嫡。从自六祖曹溪。后分南岳青原二派。其源也。南岳下临济沩仰法眼云门。暨青原下曹洞为五宗。其委也。临济之有兴化杨岐。云门之有智门雪窦。曹洞之有投子芙蓉。其支流也。下此如圜悟虎丘。天童长芦。虽嫡从有分。其间尘钵相承。而子若孙。而曾而玄。下及数十代。灯传焰续。如国之史族之谱。帝王贤圣之统绪。孰敢假一人一字。以滥家乘名器乎。从来住世善知识。因缘大事。或待参提。然谁为开宗。谁为建幢。谁为传衣。继拂未有不皎如星布指掌可辩者。是宗法间有能不袭文字。而三藏志名。诸山勒石。以得其派故耳。否则枝叶纷流。宫墙异立。是必依声附誉。乃克希拈花置钵之初。惜哉申韩杨墨之为孔孟惧信然矣。余尝读宗门正名录。其论雪庭之望宗云门一案。如利刃截竹。猝见锋痕。足为天下后世承虚接响之戒。故书以考订宗派为立说。而三着师承篇。申明大端。其羽翼禅门。功不在禹下。若云无师自悟。此更妄中之妄。何必指狐林兔窟。向盲哑置辩耶。径山费和尚具大手眼。正五灯绝续之讹。而集严统二十五卷。如首序南岳。细析天皇。凡一切拈香谬妄者。俱属弹斥。不独发学者之所未发。而传灯世谱。咸得江流岳峙。于上下千古间矣。是愿后之学者。读此书顾名思议。知身所自出与身所自承。明示笑投针。仍还鹫岭龙树之旧可耳。夫复何赘。
　　时。
　　顺治八年辛卯秋八月内翰林秘书院纂修实录编修加一级韦成贤熏沐顿首拜撰。

 五灯严统序

　　粤自三教行。而禅道至今日甚盛矣。然禅统至今日渐淆矣。费隐大禅师。有殷忧焉。去秋未赴径山时。九月既望。自福严抵禾。招余同诣云间馆于小昆山房。与士材李居士。将旧本五灯。推详授受。根究来繇。抉从前之疑窟。订向后之信传。光明正大。为开辟来佛教流通一大准则。至洞宗如净以后。非无续刊。然而影承响接。较儒家之鲁鱼亥豕。竟评唱训诂之差讹。殊增浩叹。余三人矢公矢慎。遡源析流。采集五卷。皆百禅师。苦心遍索。手录成帙者。比时深忧任事无人。募赀乏力。余目击时艰。慨焉担荷束卷南。还轮金购棃。鸠工写劂。旋到金粟与百师。又加厘剔。亲为较雠朝催暮逼。至春初竣业。而后喜可知也。共前翻刻计二十五卷。总颜曰五灯严统。兹秋孟径山老人。寄士材序文。至阅之。朗朗揭日。足令售赝鼎者缄口。余不谙且不文。窃於命名至意。不能嘿嘿而处於此。何也。西竺五印禅脉也。东旦五叶禅宗也。一分为五。虽百千万亿。会归一元。则正统当核五殽于一。则建幢立法。渐至不可思议。则闰统当稽。况别户分门。虑不无短长簧鼓。则合而分。分而合之。统当辨。夫核也稽也辨也皆严也。严与刻相反。而毋纵毋滥。刻正所以成其严也。余幼习儒。曾选刻历朝鉴灿明朝芳摹经书指略。行世。可不负儒。长而从佛。未登贤书之籍。先厕密室之名。亦为选刻。破邪八集。今费老人与百禅师。前引后接。左挈右提。事事相扶。心心相印。个中既通。消息功名。等若浮云。遂弃公车。猛图佛乘。所以兹编。合掌承当。跂足立就。执鞭从事。以心之所钦。树天下万世之防。敢曰有功於禅。庶几不负禅云。
　　时。
　　顺治辛卯孟秋朔旦武原徐昌治觐周父题於大业堂中。

 五灯严统序

　　昔我薄伽梵之道统相承也。西天四七。东土二三。支为两派。分为五宗。宗派彰明。师承的据。晓然起信于当时。确然足征於后世。是以狮吼满天下。而假窃者无闻焉。慨自大法垂秋。人心不古。如续略梓行。未免有潦鹤之误。滥觞宗谱甚。且机缘无据。姓氏强摭。乱千秋之统。开万[示*冀]之讹。若决江河。安所底止。嗟夫统系溷滥。慧命等于悬丝。凡有血气者。咸怀乱雅之伤矧百痴禅师。以道统为己任。能无蒿目深忧乎。倘不力起而正之。将胥后学于阴霾之域矣。不获已而有兹刻之举。征考惟确。笔削惟严。亲受记莂者。方始登之楮墨。承虚接响者。靡不付之删锄。譬诸九天之上。而日星皎如。万镜之中。而灯珠灿尔。奏绩于祖庭者。匪浅鲜也。或者以多事相规。则亦未知继往开来。乃慧脉是系。闲邪显正。实道统攸关。自无容嘿嘿耳。盖轩辕之镜悬。而蚩尤失其威。白泽之图者。而妖狐灭其影。行使掠虚者惭。识法者惧。而百禅师之初心。不已慰耶。计修讨是编。炎霜十更。而定本始竣。上自七佛。下迨今兹。凡二十有五卷。庀材鸠工。良非易事。会觐周徐公。香象神驹。法林隆栋。展阅一过。击节称善。遂蠲金前导。而一时檀那。莫不闻风兴起。且合簪连茹。已俾多子塔前六十八传之统。奕叶昭明。而假符窃命之侣。浣涤净尽。嗣今而往。在在染旃檀之香。处处开涂毒之鼓。诚别传一宗。希有盛事也。尝闻神呵康乐僧纠奉御咸人非人等。加护之功。固知是刻告成。幽明并宝。未几将归之娑竭龙藏。不其与浩劫偕永久哉。
　　时。
　　顺治庚寅仲冬朔旦云间李中梓士材父识。

 五灯严统序

　　原夫拈华垂示。微笑投机。剎竿倒却。乃受金襕。教外别传之道。自此肇兴。以及西天四七。东土二三。莫不以芥辊针。用机入彀。道脉於是悠长且久者。良繇承上启下。所从来之源。允见师资道缘之契。而绵远世代。多不乏人。不唯联芳济美。抑且隆盛繁昌。不胜如日月灯之迭丽。无复间隔。其光明赫奕。所以从上具眼尊宿。犹千岳万峰。摩肩辈出。皆各有名言建立。且一时彼此圆照。而成宗旨。遂致前后以有五家并峙於世。然而若子若孙。一皆觌面提持。当阳契悟。乃展转派衍长流。无或昧其法系。所谓正宗正脉。行於天下者。名固正而言亦顺。纵万亿世。皆足征其源流可据也。奈何世久天长。数之盈亏。道之隐显。其人稍昧。便讹悞相承。鱼鲁无辩。致令龙潭信德山鉴之下若干人。咸谓出自青原思石头迁之派。殊不知龙潭信德山鉴之儿孙多而尤繁。实出马祖一天王悟。的派亲传。如五灯会元第七卷所辩。详析最明。即人天眼目及佛祖通载二书。亦如是记。近阅宗门正名录。尤乃证如明镜。凡法门中明眼之人。靡不共知其讹所差。前辈都漠然不将较正以易其刻。竟成千古一部疑书。终无了日。讹伪自此流下。人法固当考正。盖此亦自古禅宗法系所攸关也。然从此飞讹传悞之后。又复有荐福古。因触发纸上陈言。遂遥继昔之云门偃。不止百有余[示*冀]。认为法嗣之师。所谓不肯别寻师印。乃为己甚重。而为法甚轻。日居月诸。弊积弥深。遗至今日。复突出非人。不明当机契悟之脉。只狥自己交结之私。滥膺代付。杳无识法之惧。此固得罪法门。难以枚举。不亦甚可嗟叹乎。犹有毫无干涉。冒认向之何宗何人。亦輙自远绍。乃称王称霸。列皆久假不归。以堕前之荐福古之覆辙。始则一二者为之。犹有人频生惊讹。今也弥漫遍地。乱统莫稽。如稻麻竹苇。到处混扰。致满世间。人皆不知觉恬不为怪。不意禅宗一事。重如单丝系鼎。延到於今。如此浊恶。莫可掬其渊源。於戏借哉。教外别传直指之道。将安寄焉。容也自机契密云先师以来。主盟此事。已二十余春。览此历来讹伪并见斯世混淆。每扪臆痛心。不能自安。故始一知有宗门中事。便发愿欲一展笔。经历多载。未酬夙志。幸於辛卯秋。承诸缙绅先生。各具只眼。共相较正。遂将天皇悟一枝。并子若孙。以属青原思石头迁之谱。龙潭信德山鉴之下。其子若孙。仍归马祖一天王悟之派。自此宗眼既明。而派谍亦清。又将荐福古之遥继。列出於未详法嗣之埒。以及今时。堕车覆辙。如续略之书。着谬集讹。肆出当世。悉皆按栽。唯取今昔正宗的派。而当机契悟亲承者。汇辑成帙。题曰五灯严统。盖亦不离一灯。燃出五灯之意。抑亦严加勘较。从前相传道统。不涉紊乱而已。联旧续新。共二十五卷。然则禅门要典。慧命在斯。以待夫后之贤达。了知单提直指之宗。师承面禀。必如是也。
　　时。
　　顺治岁次癸巳春王日浙江杭州府余杭县径山兴圣万寿禅寺住持传临济正宗第三十一代孙通容费隐述。

　　五灯严统凡例

