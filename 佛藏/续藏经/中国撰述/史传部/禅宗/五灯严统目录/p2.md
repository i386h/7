<!-- { "loadSidebar": true } -->
　　从上佛祖相传。靡不面禀亲承。必有源流表信。厥后五宗蔚起。千枝竞秀。而师承的据。奕叶昭彰。夫是之谓统也。统属道脉收关。岂容纤毫假借。自非考订精严。将使狐踪弥布。故夫续笔传灯。良非眇事。必使当时见信。后世足征。贵在矢公矢慎。名正辞严。庶足以褫承虚接响之魄耳。　　曹溪下二派。首列南岳。次纪青原。载在会元。炳若日星。近见续略。所以续会元者。反首青原而次南岳。岂私尊其所自之祖。而颠倒其所续之书乎。且西天震旦。马驹两谶。俱主南岳。而青原无闻焉。即此亦可以定后先之序矣。　　别传一着。不落文言。唯是当机契证。亲承记莂者。方谱传灯。若去圣时遥。从其语句触发者。断不容以私心遥续。玄策云。威音以后。无师自悟。尽属天然外道。故永嘉已彻。犹参叩於曹溪。觉范既悟。必受印於真净。良以师承之不可已也。如荐福古。去云门百有余载。而妄称其嗣。寂音呵之。近世雪峤信仿其陋辙。亦嗣云门。是以私意为师承。而天下后世。将焉据乎。斯风一启。安所底止。吾为此惧。不得不起而闲之也。故以两家并列於未详法嗣。　　传灯录纪天皇道悟嗣石头。悞以龙潭崇信嗣之。致谓云门法眼二宗出自青原。一时稽核未详。千古遂成疑案。今考丘玄素撰碑。谓天王道悟嗣马佛。而龙潭为之子。又考符载撰碑。谓天皇道悟嗣石头。而慧真接其派。且唐有闻人归登。着南岳让碑。及权德舆马祖塔铭。各载天王道悟之名。佛国白续灯录。亦叙雪窦显为马祖九世孙。佛祖通载所记亦同。故大川着五灯会元。而定其案曰。以二碑参合。应以天皇嗣石头。而慧真嗣之。而於马祖法嗣下。入天王道悟。以崇信嗣之。始为不差悞矣。嗟乎久而论定。具眼者自当了然。兹刻据碑改正。匪敢凭臆也。　　是编之辑。祇收实契真传。而假符者不与焉。近见五灯续略。以普明用嗣兴善广。殊不知兴善未尝得法於车溪。而普明何繇得法於兴善乎。盖因车溪逝世。衲衣为古卓所藏。而卓遂代付於兴善。居无何善故而衣亦不传。置诸施庵久矣。嗣后普明持衣至金粟求密老人代付。老人云。与么则吾宗扫地矣。明复持归乃请石雨代证。呜呼代付者果属作家。何不当机面印。既非具眼。又不知安所取重耶。直笔削去。为假窃者惩也。　　曹洞宗派。考诸世谱。止於青原下十六世天童净耳。今阅五灯续略。天童净之后。更载一十八世。俱有机语。不知从何而得。及天童僧某直抵宝寿面质乃文。其词曰。是皆得之少室殿前碑也。夫殿前碑所纪。仅有名氏岁月。绝无语录等述。祇是评唱之俦。未明本分一着。乌容滥冒祖灯耶。然天童下至大觉。姓氏犹存者。以其十八世后有崛起之贤。俾曹洞一宗绝而复续。则此一十八世。虽非宗眼相印。实为世系相承。故削其机语。以严佛法之防。姑存其人。以纪世系所自尔。　　近代尊宿。崛起洞宗。如寿昌经云门澄。固是明眼作家。第寿昌之嗣廪山。云门之嗣大觉。似觉未妥。廪山从事异教。曾自寿昌亲闻。暨剃发后。未闻参悟也。即大觉亦传帕之俦耳。二老杰出宗匠。何曾得法于本师。出世拈香。仅假名色。从上来源。全无可据。若有可据。当时二老必为拈出。何当时无闻。而今日始见耶。兹刻於寿昌竟列之未详法嗣於云门仍列之。大觉派下者。其於宗眼固无机契。而统裔递沿。犹存谱谍之意云尔。至於两家嫡骨儿孙。唯面禀亲承者。方列于后。　　寿昌法嗣。仅者博山元来。如元镜元谧元贤等。未承付嘱。诸方共闻。兹刻也原以严核统系。塞近代滥觞之门。何敢私顺人情。开后来僭窃之窦。不轻载笔者。盖慎之也。　　是书征搜业久。汇辑有年。会四方多故。石匮壁函之秘。未遑倾罗缄付簏笥。以俟壁合珠联兹以续略飞讹。董狐绝响。一回揭幅。贾生之泪。不禁潸然矣。用是弗避雠憎。严加斧正。於以明法统之不可或淆。而承虚之不可觊幸。使天下后世知信史犹在今日。其于慧命。未必无小补云。

　　附录天皇道悟禅师碑文(出佛祖通载第十五卷第四叶)

　　荆州城东天皇道悟禅师。恊律郎符载撰碑。其略云。姓张氏。婺州东阳人。十四出家。依明州大德祝发。二十五受戒於杭州竹林寺。初参国一。服勤五年。大历十一年。隐於大梅山。建中初。谒江西马祖。二年参石头乃大悟。遂隐当阳紫陵山。后於荆南城东。有天皇寺。顷因火废。僧灵鉴将谋修复。乃曰。苟得悟禅师为化主。必能福我。时江陵尹右仆射裴公稽首问法。致礼迎至。师素不迎送客。无贵贱皆坐而揖之。裴愈加敬。石头之道。殆盛于此。师患背痛。临终大众问疾。师蓦召典座近前。师曰会么。对曰不会。师拈枕子抛於地上。即便告寂。寿六十。坐三十五夏。法嗣三世。曰惠真。曰幽闲。曰文贲。实元和二年四月十三日也。

　　附录天王道悟禅师碑文(出佛祖通载第十五卷第五叶)

　　元和十三年。四月十三日。天王道悟禅师入寂。唐正议大夫户部侍郎平章事荆南节度使丘玄素撰碑云。道悟。渚宫人。姓崔氏。子玉之后胤也。年十五。依长沙寺昙翥律师出家。二十三。谒嵩山受戒。三十三。参石头。频沐指示。曾未投机。次谒忠国师。三十四。与国师侍者应真南还谒马祖。祖曰。识取自心。本来是佛。不属渐次。不假修持。体自如如。万德圆满。师於言下大悟。祖嘱曰。汝若住持。莫离旧处。师蒙旨已。便反荆州。去郭不远。结草为庐。后因节使顾问。左右申其端绪。节使亲临访道。见其路隘车马难通。极目荒榛。曾未修削。睹兹发怒。令人擒师抛於水中。旌旆才归。乃见遍衙火发。内外红焰。莫可近之。唯闻空中声曰。我是天王神。我是天王神。节使回心设拜。烟焰都息。宛然如初。遂往江边见师在水都不湿衣。节使重申忏悔。迎请在衙供养。於府西造寺。额号天王。师常云。快活快活。及临终时叫苦苦。又云阎罗王来取我也。院主问曰。和尚当时被节使抛向水中。神色不动。如今何得恁么地。师举枕子云。汝道当时是如今是。院主无对。便入灭。寿八十二。夏六十三。嗣法一人曰崇信。即龙潭也(更考历代　帝皇佛祖稽古略第三卷第三十四叶。亦如是载。故不重录)。

　　附录人天眼目所载觉梦堂重较五家宗派序

　　皇朝景德间。吴僧道原集传灯三十卷。自曹溪下。别为两派。一曰南岳让。让出马大师。一曰青原思。思出石头迁。自两派下。又分五宗。马大师出八十四员善知识。内有百丈海。出黄檗运大沩佑二人。运下出临济玄。故号临济宗。佑下出大仰寂。故号沩仰宗。八十四人又有天王悟。悟得龙潭信。信得德山鉴。鉴得雪峰存。存下出云门宗法眼宗。石头迁出药山俨天皇悟二人。悟下得慧真。真得幽闲。闲得文贲便绝。唯药山得云岩晟。晟得洞山价。价得曹山寂。是为曹洞宗。今传灯却收云门法眼两宗。归石头下误矣。缘同时道悟有两人。一曰江陵城西天王寺道悟者。渚宫人。崔子玉之后。嗣马祖。元和十三年四月十三日化。正议大夫丘玄素撰塔铭。文几千言。其略云。马祖祝曰。他日莫离旧处。故还渚宫。一曰江陵城东天皇寺道悟。婺州东阳人姓张氏。嗣石头。元和二年丁亥化。协律符载所撰碑。二碑所载。生缘出处甚详。但缘道原采集传灯之日。非一一亲往讨寻。不过宛转托人捃拾而得。其差误可知也。自景德至今。天下四海。以传灯为据。虽列剎据位立宗者。不能略加究辨。唯丞相无尽居士。及吕夏卿二君子。每会议宗门中事。尝曰。石头得药山。山得曹洞一宗。教理行果。言说宛转。且天王道悟下。出个周金刚。呵风骂雨。虽佛祖不敢婴其锋。恐自天皇或有差误。寂音尊者亦尝疑之云。道悟似有两人。无尽后於达观颕处。得唐符载所撰天皇道悟塔记。又讨得丘玄素所作天王道悟塔记。赍以徧示诸方曰。吾尝疑德山洞山同出石头下。因甚垂手处。死活不同。今以丘符二记证之。朗然明白。方知吾择法验人之不谬耳。寂音曰。圭峰答裴相国宗趣状。列马祖之嗣六人。首曰江陵道悟。其下注曰。兼禀径山。今妄以云门临济二宗竞者。可发一笑。略书梗概以传。明达者庶知五家之正派如是而已。

　　附录雪窦明觉大师语录后塔铭节略

　　宋尚书员外郎吕夏卿。撰雪窦明觉大师塔铭。足二千余言。今节略内数言云。禅师讳重显字隐之。大寂九世之孙。智门之法嗣也。据此明序雪窦系马祖九世之孙。则云门一宗。的出自南岳派下。又与从上诸家所定宗派相合。尤见两枝明着无复议矣。

　　附录宋觉范洪禅师辨宗派说(出林间录上卷第十三叶)

　　荆州天王寺道悟禅师。如传灯录所载则曰。道悟得法於石头。所居寺曰天皇。婺州东阳人姓张氏。年十四岁出家。依明州大德披剃。年二十五。杭州竹林寺受具。首谒径山国一禅师。服勤五年。大历中抵锺陵。谒马大师。经二夏。乃造石头。元和丁亥四月示寂。寿六十。腊三十五。及达观禅师所集五家宗派则曰。道悟嗣马祖。引唐丘玄素所撰碑文几千言。其略曰。师号道悟。渚宫人。姓崔氏。即子玉后胤也。年十五。於长沙寺礼昙翥律师出家。二十三。诣嵩山律德得尸罗。谒石头扣寂二年。无所契悟。乃入长安亲忠国师。三十四。与侍者应真南还。谒马大师。大悟於言下。祝曰他日莫离旧处。故复还渚宫。元和十三年戊戌岁四月初示疾。十三日归寂。寿八十二。腊六十三。考其传正如两人然玄素所载曰。有传法一人崇信。住澧州龙潭。南岳让禅师碑。唐闻人归登撰。列法孙数人於后有道悟名。圭峰答裴相国宗趣状。列马祖之嗣六人。首曰江陵道悟。其下注曰。兼禀径山。今妄以云门临济二宗竞者。可发一笑。

　　附录宋灵隐大川禅师按传灯录考辩两家宗派说(出五灯会元第七卷第二叶)

