<!-- { "loadSidebar": true } -->
　　昔赵平原。欲封鲁仲连。使者三返。而仲连去。夫士有奇傥之节。而不诎於富贵。其志似未可量也。吾侪自公选聘举之法坏。而斯道寥寥。南音越吟楗扃塞窦。岂其才有限而不可以强为之耶。顾靖退小节。未合大议。然前之数公子。坚不应世。三请不赴。窃有仲连之铁项不回。故笔而华之。亦可以勉躁进者。曷不泚其颡耳。
　　山堂洵禅师。福之长溪阮氏子。徧历丛林。末见佛心才禅师。从之登鼓山。充第一座。安抚薛公弼。招以闽清宝峰。超然居士令矜。致师泉之积善。俱不起。编修郑公樵移书超然。略曰。洵与樵。二十年丛林之旧。岂不知其有接物利生之心。其不应超然之招何也。招贤而不至。恐招贤之礼。有所未尽也。春秋青备於贤者。岂不责备於超然乎。绍兴壬申帅府侍郎张公宗元。招师住宁德龟山。遂应命焉。侍郎李公弥逊。自小与师为方外契。以偈寄师并序云。乾元长老慧满。年八十七。能言余前身住抚州明水寺。名与今同。渠熟识之。子年十三时亦梦。人持片纸。书此名。不书姓。相示云。子登科矣。乃改从今名。此段事良异。投老得远世纷。因作小云堂。昼夜游息。其间贵境熟也。姑以偈纪云。老子何因一念差。肯贪簪绂换袈裟。同参尚有满兄在。异世能将逊老夸。结习未能忘作舞。因缘犹得见拈花。却修净业寻来路。淡泊今如居士家。丙戌秋。帅参王公之望。起师住白鹿。以偈五首辞之。录其一云。伊周事业冠簪绅。裴相谁知是后身。鹫岭不忘吾佛嘱。时时收录卧云人。再请从命。后住鼓山终焉。塔于西崦。
　　木庵永禅师。养望云门大参王公帅闽。起师补乾元席。不时延入府问道。师献偈云。吾道分明无向背。南宗北祖自为雠。烦公整顿乾坤手。妙转神机截众流。
　　遁庵演禅师直阁张亦庵。招之讲道。师辞云。大地都卢一亦庵。尘毛剎海悉包涵。山僧已在其中矣。更欲招邀即不堪。莹云卧调师云。自从别后几经年。湖海惟宣道价传。以遁名庵真个遁。捧花无路任诸天。
　　大川济禅师。闲居雪窦净慈命下。辞以偈曰。灵山付嘱在今时。一道恩光入翠微。有口不吞三世佛。坐盘陀石上看云飞。议者察其语必起。再命果行。
　　枯禅镜禅师。提刑胡公矩招之住鼓山。师辞以偈曰。我公正眼顶门开。金粟分身与么来。暂向三山为雨露。即归调鼎作盐梅。(又)老病余生越者稀。惭无道德警群迷。恩光厚大如山岳。乞与孤云自在飞○公续韵。再请云。石鼓风烟惨未开。住山正徯活如来。可怜万衲倾心久。渴思生尘日望梅。(又)一性圆明世绝稀。分灯何惜照群迷。信缘定旨幡然起。杖锡凌空鹤与飞。乃应命。后住天童终焉。
　　愚谷智禅师。节斋赵公。结为方外友。师住翠峰时。寿公偈曰。楞伽塔上石湖波。写作千秋一曲歌。七十二峰齐点首。月明长满宋山河。
　　泉守赵大监。集诸禅主首曰。法石坏於暗卦久矣。欲革斯弊。非得江湖衲子不可。师时居灵隐。为第一座。守焚香拈得喜甚。亟驰书招致。众果悦服。未二年。百废俱举。连帅端明史公以西禅招师。将行。出大监书锓梓。令其书其后善珍谓。此有关吾教数十年。后当有好事者。收入野录。亦一段佳话也。藏臾跋。
　　丞相秋壑贾公似道。请国清为香火。延断桥伦禅师主之。入寺事定。如扬城参谢。公接见曰。水陆修程。跋涉劳顿。师曰。自有不劳顿者。曰。如何是不劳顿者。曰。日出为昼。日入为夜。公莞尔。与师偈云。五峰双涧屋头山。日夕思归水石间。蒙国厚恩归未得。深惭饶舌老丰干。师和云。云林草木与溪山。物物咸归槖钥间。精一微危如造妙。何类同共倚栏干。
　　龙学耿公命元和尚。住处州南明山。几二载。厌送迎示众。举感铁面云。院是大宋国里院。州是大宋国里州。州中有院不容住。何妨一钵五湖游。元曰。是则去住自由。忒露风骨。吾有颂云。休休休。夕阳西去水东流。惟有仰高云势远。搏风九万过南州。下座便行。
　　侍郎矩山徐公泾孙。闽中郡计不纾。吏献以大实封迁贸。举请名剎纳贿。帅虽贤亦未为刻急。且重加检括。以住持五年。六年者自为去就。命下之日。诸山各檛退鼓。有大乘文迪长老。上堂云。麻缠纸裹出人前。勉强支撑恰六年。今日自当知去就。白云深处不朝天。帅闻之为发一笑。
　　陈了翁曰。古人住持无职事。选有德者居之。当是任者。必将以斯道觉斯民。终不以势位声利为之变。今学者大道未明。各趋异学。流入名相。为声色所动。贤不肖杂糅。不可别白。正宜老成者。恻隐存心之时。以道自任。障回百川固无难矣。若夫退求静谧。务在安逸。此独善其身者所好。非丛林所以望公者哉。若使饭美啮肥。作贪名之衲子。不若草衣木食。为隐山之野人矣。
　　文潞公。镇北京。华严元禅师来谒别。潞公曰。师老矣。复何往。对曰。入灭去。公笑谓其徒曰。戏语。目送之。归谓子弟曰。道龙深稳。谈笑有味。非常僧也。使人候之。果入灭。大惊叹异。及阇维亲往。以琉璃瓶置座前祝曰。佛法果有灵。愿舍利填吾瓶。言卒。烟自空入缶。烟灭舍利如愿。潞公自是竭诚内典。恨知之晚也(林间录)。
　　龙牙禅师从密。字世疎。以草圣为世所珍。舒人张怀素。自号落魄野人。以幻术游公卿间。崇宁四年。怀素谋反。事败斩之。检其槖。有密草书。洪觉范跋其后。由是二公连累获谴。后归闽。因有偈曰。长汀有个老头陀。猛省思量恶业多。怕老人中添白发。惊翻浪里走黄河。天涯海角藏身去。剑树刀山眨眼过。今日南归犹活在。从他人笑不禅智。有四大颂云。地风水火本无根。全藉真元作你尊。六用停时人不见。一机空处我何存。体於燥湿寻宗祖。勿向坚摇认子孙。记得曾郎诸谛当。都卢似个破沙盆。密晚住福之东禅。一日招郑编修尚明饭。手自瀹茗。乃曰。某大事到来。屈公证明。又云。曾得某草书千字文否。郑云。未蒙见贶。师乃命笔。草千字文。大胜平时所作。又索纸书偈云。阅尽人间七十秋。万缘今日一时休。虚空扑碎浑闲事。惊起全身露地牛。投笔而逝。茶毗。烟所至处。皆五色舍利无数。
　　或庵体禅师。见此庵於喝下投机。偈曰。商量极处见题目。途路穷边入试场。拈起毫端风雨疾。这回不作探花郎。住觉报日。侍郎曾公逮问道。师云。道之要。如衡石定物。毋使偏重。或后或前。其偏一也。[这-言+(千-┬+丁)]焦山三年。适公来牧是郡。师以端砚。侑书叙诀。仆未回逝去公追悼云。翩翩只履逐西风。一物无来义始隆。遗下淘泓端有愧。老夫无笔判虚空。
　　橘洲昙禅师蜀人。名擅天下。一时士夫咸尊师焉。丞相史公一门皆崇事之。凡有质疑必咨之。延住杖锡。后造竹院居之。观史魏公放鱼云。试问恩波几许深。一湖浑是使君心。巨鳞细口重相见。雷电风云去自今。非但诗文。宗说俱通。世莫能及。撰大光明藏。盛行於世。一日沐浴更衣。请史魏公。叙平日行记。笑谈而化。茶毗。舍利无数。
　　东山源禅师。主建之天宁。冬月久雨。民妨穑事。太守就府庭祷晴。师赴升座云。雨暗长空。云迷迭嶂。衲僧皮草。何处晒眼。忽云开日耀。观者喧然。拍膝云。有晒眼。推开自己光明藏。下座。太守执手曰。真天人师也。移虎丘名满三吴。枢使意一徐公清叟帅闽。延师雪峰。抵富沙天宁而逝。公哀悼云。雪老门风久寂寥。徯师法雨济枯焦。如何遽循波旬请。万事如云过碧霄。
　　一斋颜公汝霖。参痴绝冲禅师。有省呈偈。不与师示以法语。锄其异解。方深悟入。师迁径山八十。临寂自铭龛云。平生数处相聚兄弟不谓无。只是用翳睛法者少。一斋悼偈云。翳睛一法即金尘。至竟何曾用得亲。说与玉山并径坞。死生无地着浑身。(又)若为禅流敲骨髓。一斋皮也不曾分。宜乎习气难煎洗。愁绝江阴写祭文。
　　编修放翁陆公。游居镜湖时。与涂毒策禅师。往来寝厚策住双径。受生祭七日毕。跏趺而逝。公哭以诗云。岌岌龙门万仞倾。翩翩只履又西行。尘侵白拂绳床冷。露滴青松卵塔成。遥想再来非四入。尚应相见话三生。放翁火欠修行力。未免人间怆别情。
　　南剑西岩回禅师。宝婺人。新行经界茶法。回芟去茶科。植松栢。有诉於有司。追之甚峻。回曰。少待吾行矣。即剃沐升座。辞众云。使命追呼不暂停。争如长往事分明。从前有个无生曲。且喜今朝调已成。瞑目而化。有司遂寝其事。
　　资相节斋赵汝愚。因先人大帅祷佛而生。遂舍名于天宁。邃僻清禅师座下。师闭关三十年。足不越壶。公弟邻天宁。自少壮及官显。凡出入必先拜清。后归拜父兄。清忽一日嘱公曰。异时辅相天子。为诸侯师。万以法门为护。老僧没齿之望也。公拜未起。清已溘然逝矣。
　　左藏张武子。沔人。父母挈之南来。二亲俱丧。宏智觉禅师收育而训之。名登仕版。师没后。拜龛陈偈云。每忆竟陵江水碧。重来南岳白云深。话头举着浑依旧。松竹哀凉自古今(昔陆羽弃於竟陵江。南岳思大和尚。收而育之。长而身达名显。武子类是。故引其事)。
　　信国文公朱晦庵熹。问道于开善谦禅师。致书云。向蒙妙喜开示。应是从前文字记持。心识计较。不得置丝亳。许在胸中。但以狗子话。时时提撕。云云愿受一语。警所不逮。答曰。某二十年。不能到无疑之地。只为迟疑。后忽知非。勇猛直前。便自一刀两段。把这一念。提撕狗子。还有佛性也无。州云无。不要商量。不要穿凿。不要去知见。不要强承当。公服之无斁有省云。旧喜安心苦觅心。捐书绝学费追寻。困衡此日安无地。始觉从前枉寸阴○师趋疾。公奠以文曰。我昔从学。读易语孟。究观古人之所以圣。既不自揆。欲造其风。道绝径塞。卒莫能通。下从长者。问所当务。皆告之言要须契悟。开悟之说。不出於禅。我於是时则愿学焉。师出仙洲。我寓潭上。一岭间之。但有瞻仰。丙寅之秋。师来拱辰。(岩名)乃获从容笑语日亲。一日焚香。请问此事。师则有言。决定不是。始知平生浪自苦辛。去道日远。无所问津。未及一年。师以谤去。我以行役。不得安住。往还之间。见师者三。见必疑留。朝夕咨参。师亦喜我。为说禅病。我亦感师。恨不速证。别其三月。中秋一书。已非手毕。知疾可虞。前日僧来。为欲往见。我喜作书曰此良便。书已遣矣。仆夫遄言。同舟之人。告以讣传。我惊使呼。问以何故。呜呼痛哉。何夺之遽。恭惟我师具正论知。[怡-台+有]我未悟。一莫能窥。挥金办供。泣於灵位。稽首如空。超诸一切。
