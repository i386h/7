<!-- { "loadSidebar": true } -->
　　法师智炫城都徐氏子。少小出家。入京听学。擅名京洛。会周武诏对。辩论超群。言音朗润。后还乡。大隋开运。蜀长史周宣明。入朝赴考。隋文帝谓曰。炫法师安和耶。宣明莫知所对。文帝曰。一国名僧。卿遂不识。何成检校。宣明稽首陈谢。及还。先往入寺参礼。师住福胜。后入三学山。自感赋诗曰。秀岭接重烟。嵚岑上半天。绝岩低更举。危峰断复连。侧石倾斜涧。回流泻曲泉。野红知草冻。春来鸟自传。树锦无机织。猿鸣讵假弦。叶密风难度。枝踈影易穿。抱帙依闲沼。策杖戏芳田。游心清汉表。置想白云边。荣名非我愿。息意且萧然。喧杨觉倦。遂归隐焉。怡笑而逝。寿一百二岁。
　　后周五主。二十五年中。初宇文泰。及大冢宰宇文护。并崇佛法。与西域三藏十余人。译经百余卷(辛丑改大定元年)○北朝元魏。东西魏。北齐。后周。五国凡一百六十八年。禅于隋。
　　唐虞世南通历。有问曰。梁武夷凶剪暴。克成帝业。南面君临。五十余载。盖文武之道焉。至於留心释典。桑门此行。以万乘之君。为匹夫之善。熏修不染。危亡已及。岂其梁之非耶。何福谦之无效。先生对曰。夫释教出世之津梁。绝尘之轨躅。运於方寸之间。超於无有之表。尘累既尽。攀缘已息。然后入於解脱之门。至於化俗之法。则有布施持戒忍辱精进禅定智慧。是类为六波罗蜜。与夫仁义礼智信。亦何异哉。盖以所修为因。所报为果。人修此六行。皆多不全。有一缺焉。果亦随灭。是以鬷明丑於貌。而慧於心。赵台高於才而下於位。□褒富而无文。原宪贫而有道。其不同也。如斯悬绝。兴丧得失。咸必由之。下士庸夫。见比干之剖心。以为忠直。不可为也。闻偃王之亡国。以为仁义。不足法也。若然者。盗跖高枕於东陵。庄蹻悬车於西蜀。考终厥命。良足贵乎。又问。周武毁灭二教。是耶非耶。先生曰非邪。或曰。请问其说。先生曰。释氏之法。则色空无滞。人我兼忘。超出生死。归於寂灭。此象外之谈也。老氏之仪。则谷神不死。玄妙长存。长生久视。腾云驾鹤。此区中之教也。至於止恶尚仁。胜残去杀。并有功益於王化。无乖俗典。今之常僧犯律。道士违经。便谓其教可弃。其言可绝。何异责梼杌而废尧。怨有苗而黜禹。见匏子泛滥。远塞河源。昆岳方阳。遽投金燧。曾不思润下之德。有利已深。变腥之用。其功甚博。井蛙观井。躅於所见。轮回长夜之迷。自取沉溺之苦。疑误后学。良可痛哉。文中子周公篇云。诗书盛而秦世灭。非仲尼之罪也。玄虚长而晋室乱。非老庄之罪也。斋戒修而梁国亡。非释迦之罪也。或问佛子。曰圣人也。其教何如。曰西方之教也。又问易篇程元曰。三教何如。子曰。政恶多门久矣。曰废之何如。曰非尔所及也。真君建德之事。适足推波助澜。纵风止燎。子读洪范。皇极谠议曰。三教於是乎可一矣。嘻易不云乎。苟非其人。道不虚行。

　　大隋

　　扬氏。名坚。都长安。自辛丑至戊寅。三主。三十七年。
　　辛丑　隋开皇元年　周大定元年二月。静帝禅位于高祖○梁世宗天保二十年○陈宣帝大建十三年。
　　高祖文帝。二月受周禅即位。帝君临亿兆。庶政更新。薄赋轻刑。省徭减役。含齿戴发。俱喜太平。既清廓两仪。即兴复三宝。由是佛日还曜。法水流通。三月诏。於五岳之下。各置寺一所。崇奉三宝(三宝纪)。
　　帝以魏大统七年。六月十三日。生于同州般若尼寺。时赤光照室。紫气满庭。有神尼。曰智仙。谓太祖曰。此儿佛天所佑。身如金刚。不可坏也。遂名帝曰那罗延。又曰。儿来处异伦。俗家秽杂。可就寺养三岁。大祖乃割宅为寺。以儿委尼。后皇妣来抱。忽化为龙。惊惶堕地。尼曰。何因妄触我儿。遂令晚得天下。及七岁。尼告帝曰。儿后大贵。当自东方来。佛法将灭。赖汝而兴。尼沉静寡言。时言吉凶。莫不符验。帝年十三。方始还家。及周武灭教。尼隐于帝家。未几而逝。至是帝果自山东入为天子。大兴佛法。皆如尼言。及登位后。每顾群臣。追念阿阇梨。以为口实又云。朕兴由佛法。而食麻荳。前身以从道。人中来由。少时在寺。至今乐闻钟磬之声。后於寺塔。立神尼之像。仍命史官。为尼作传(释道论衡)七月制曰。伏惟太祖武元皇帝。间关三代。造我帝基。追仰神猷。事冥真寂。思广崇宝剎。经始伽蓝。增长福因。微副幽旨。其襄阳隋郡。江陵晋阳。并宜立寺一所。建碑颂德。庶使庄严宝剎。比虚空而不坏。导扬茂实。同天地以久长。自是每年至国忌日。废务设斋。造像行道。八关忏法。奉资神灵○八月制曰。昔岁周道既衰。群凶鼎沸。朕出车炼。卒荡涤妖丑。节义之徒。轻身忘死。干戈之下。每闻徂落。永念群生蹈兵刃之苦。有坏至道。兴度脱之业。思建福田。法力冥助。庶死事之臣。菩提增长。悖逆之侣。从暗出明。并究苦空。咸拔生死。鲸鲵之观。化为微妙之台。龙蛇之野。永作玻璃之境。可於相州战地。建伽蓝一所。又民犯法处尽之人。率为营斋(开皇三宝记)。
　　壬寅　六月隋诏。以龙首山。宜建都邑。因即域城曰大兴城。殿曰大兴殿。县及门园。皆曰大兴善。帝昔龙潜。所经四十五州。至是同时起大兴善寺。诏境内之民。任听出家。仍计口出钱。营造经像。於是时俗从风而靡。民间佛书多於六经。数千百倍(通鉴)。
　　癸卯　三年下诏曰。朕钦崇圣教。念存神宇。其周朝所废之寺。咸可修复。京兆太守苏感奉勑。於京城之内。选形胜之地。安置伽蓝。於是合京城内。无问宽狭。有僧行道处。皆许立寺○帝又以生同州般若寺。以其故基。为太祖武元皇帝元明太后。造大兴国寺(卞正)○降勑云。好生恶杀。王政之本。佛道垂教。善业可凭。禀气含灵。唯命为重。宜劝励天下同心救护。其京城及诸州官立寺之所。每年正五九月。常起八日至十五日。当寺行道。其日远近民庶。凡是有生之类。悉不得杀(三宝记)。
　　甲辰　四年关辅旱。帝引民就食洛州。先是律师灵藏。与帝为布衣交。至是命藏陪驾。而趋向藏者极盛。帝闻之。手敕曰。弟子是俗人天子。律师是道人天子。有乐离俗者。任师度之。藏由是度人。前后数万。晚以事闻。帝大悦曰。律师化人为善弟子。禁人为恶。言虽有异。意则无殊。师多处内禁。与帝同伦。坐必同榻。行必同舆。荣莫加矣(僧史)。
　　乙巳　五年。帝请经法师。受菩萨戒。仍下诏曰。朕夙膺多祉。嗣恭宝命。方欲归依正觉。钦崇胜果。今请经法师。於大兴善寺。受菩萨戒。然菩萨之教。以解脱为先。戒行之本。以慈悲为始。今囹圄幽暗。有动于坏。自流罪以下。悉可原放。计天下轻囚。预得放者。二万四千九百余人。其死罪降等者。三千七百余人。有生之类。同知迁善○其年敕云。佛以正法。付嘱国王。朕是人尊。受佛付嘱。自今以后。讫朕一世。每月常请二七僧。随番上下转经。经师四人。大德三人。於大兴善殿。读一切经(卞正)。
　　丁未　隋开皇七年。后梁广运二年。梁主琮入朝。文帝命立封为莒国公。后陈文帝命废其国。梁三主三十八年。
　　法师昙迁。以齐入陈。隋兴教法。迁携论渡江。道俗钦承者众。是年诏曰。皇帝敬问徐州昙迁法师。承勤精道教。利益无边。承风餐德。实怀虚想。愿即来仪。以沃劳望。当与师崇建正法。刊定经典。但道法初兴。触途草创。弘奖建立。终藉通人云。迁应诏至京师。大弘法化焉(僧史)。
　　己酉　开皇九年。陈[禾*贞]明三年正月。后主降。封为长城公。叔宝於[禾*贞]明元年时。江南妖异特异。临湖草久塞忽开。帝恶之。乃自卖身於佛寺。为奴压之。至是年国为隋所灭　隋开国至此。天下混一。遣使召阇那崛多至。勅於内史省。翻古梵书。勑专主翻译(隋史)。
　　薛浚字道赜。开皇初。擢尚书虞部侍郎。寻转考功侍郎。儿时与宗中诸儿。戏于润滨。见一黄蛇有角及足。召群儿共视。了无见者。以为不祥。归大忧悴。母遇问之。浚以实对。时有僧诣宅求斋。母以事告之。僧曰。此儿之吉兆。早有名世。然寿不过六七耳。言讫不见。后入朝崇信佛法。终于四十二岁。四七之言验矣。
　　庚戌　十年。帝幸晋阳。勑迁法师随驾。既达并部。又诏。令僧御殿行道。至夜召迁入内。与御同榻。帝曰。弟子行幸至此。承大有私度之僧。意欲度之。迁曰。昔周武灭法。众僧遁迹。陛下统临大运。更阐法门。无不歌咏。有归来投圣德。虽屡蒙引度。而来有先后。致差际会。且天地覆载。莫非王民。至尊汲引万方。宁止一郭蒙庆。帝沉虑少时。方乃允焉。因下勑曰。自十年四月以前。诸有僧尼私度者。并听出家。故率土蒙度。数十万人。迁之力也。寻下诏。为第四皇子蜀王秀。於京置胜光寺。敕请迁之徒众住寺中。受王供养。仆射公卿。朝务之暇。皆执卷承旨(僧史)。
　　是岁旱。有旨命昙延法师祈雨雨不降。帝问其故。对曰。陛下君臣。虽通治体。然尚愆玄化。欲雨不雨。事由一二也。帝识其意。勑有司。择日於正殿设仪。命延受八戒。群臣以次受讫。炎威如焚。而大雨沛然。帝大悦。自是每入朝。必亲奉御膳供之○是年。诏赞皇山智舜禅师。诏曰。皇帝敬问赵州章洪山智舜禅师。道体清胜。教导苍生。使早成就。朕甚喜焉。朕弘护正法。夙夜无怠。今遣开府卢元寿。指宣往意。并送香物。如别幅(僧传)。
　　辛亥　十一年。帝制曰。如来设教。义存平等。菩萨用心。本无差别。故能津梁庶品。济度群生。朕位在人主。绍隆三宝。永言至理。弘阐大乘。诸法豁然。体无彼我。况於福业。乃有公私。自今凡是营建功德。普天之内。混同施造。随其意愿。勿生分别。庶一切法门。同归不二。十方世界。俱至菩提(开皇三宝纪)○法即昙延。临终上表辞帝。托以外护。帝哀甚。葬日百僚缟服送。内史[廿/(师-(白-日))]道衡文祭。略曰。往逢道丧。玄纲落纽。栖心幽宕。确乎不拔。高位厚禄。不能回其虑。严威峻法。不足惧其心。圣皇启运。像法再兴。卓尔缁衣。郁为称旨。屈宸极之重。申师资之义。三宝由之弘护。二谛藉以宣扬。信足以追踪澄什。超迈安远矣(僧史)。
