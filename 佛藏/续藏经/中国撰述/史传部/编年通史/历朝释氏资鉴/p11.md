<!-- { "loadSidebar": true } -->
　　(三年)帝以沙门慧琳善谈论。因与议朝廷大事。遂参权要。宾客辐凑。门车常有数十两。座筵尝满。琳着高屐。披貂裘。置通呈书。佐孔顗尝诣之。遇宾客填咽暄凉而已。孔顗慨然曰。有黑衣宰相。可谓冠履失所矣(通鉴)罽宾沙门昙无谶。善咒术。境内灾疫。所向皆验。凉主蒙逊甚重之。称圣人。诸女子妇皆往受术。魏主闻之。使高平公李顺往征之。逊留不遣。再遣顺喻凉主。策加九锡。曰昙无谶。道德广大。朕思一见。可驰驿送至。逊曰。臣事朝廷无所负。此臣师也。有死则已。欲往不可。顺曰。朝廷钦王忠义。故显加殊礼。今乃以一道人。亏损大功。不忍一朝之忿。吐所不当言。失朝廷待遇之意。切为大王不取也。逊曰。如公之言诚美。第恐情不副此耳。逊竟不遣谶。於是魏主衔之(通鉴)。
　　己巳　凉主蒙逊。初於凉州南百里琢石崖。设佛像。或石或塑。千变万化。又为母造丈六石像。在子山寺。是年因子世兴攻罕而亡。乃谓事佛无灵。毁寺逐僧。时将入寺礼拜。此像涕泪交流。士惊还说之。逊亲往视。像泪下若泉。即稽首礼谢。敬僧设会。倍更精虔。无谶於癸酉三月。固辞西归。四月逊卒。子牧犍立。国亦寻灭(感通录)。
　　宋文帝。召慧观法师讲法。观初师远公。后师什公。参译。思入玄微。时曰通情则生融上首。精难则观肇第一。至宋武。召止道场寺(僧史)。蒲坂城中火灾。民居荡尽。唯寺塔不焚。人家经像亦不烧。一城敬信(冥符记)。
　　天竺求那跋摩(此云功德铠)初逊国出家。属国诸王。皆受其归戒。游阇婆国。其王欲出家事之。群臣固请。不可。乃令国中曰。若率土奉和尚归戒。即从尔请。於是臣民。稽首归命。元嘉初。文帝闻其名。遣使航海。往阇婆邀之。听乘驿诣阙。常在定。累日不出。或致雨不沾。履泥不湿。灵异无方。八年赴京。正月至金陵。引对。帝迓劳殊勤。一日召问曰。寡人常欲持斋不杀。以身应物。弗获所愿。幸教之。摩曰。道在心不在事。法由己不由人。且帝王所修。与匹夫异。匹夫倘不克己苦节。何以为用。帝王以四海为家。万民为子。出一嘉言。则士庶咸悦。布一善政。则人臣以和。刑不夭命。役不劳力。则风雨时若。百谷滋繁。以此持斋。斋亦大矣。以此不杀。利亦多矣。安在掇半日之餐。全一禽之命。然后为弘济耶。帝抚几叹曰。俗迷远理。僧滞近教。如师之言。可论天人之际矣。帝尊为师。命居祇园寺。供给隆厚。讲法华经。并十地品。帝率公卿。日集座下。法席之盛。前所未闻。阇婆国王。遣使奉表曰。宋国大主。吉祥天子。教化种智。安隐众生。我虽在远。亦沾灵润(统纪)。
　　神僧杯度。初出冀州。神力卓绝。或扣氷而浴。或着屐上山。或徒行入市。唯荷一芦圌子。十人不能举。或见四小儿者(即四天王)。广陵李家。奉之颇久。忽索袈裟。李办未至。度云暂出。至夜不归。次日觅之。在北岩下。铺败袈裟於地。卧之而死。头前脚后。皆生莲华。邑人共葬之。后数日有从北来云。见度负芦圌。行向彭城。乃共开棺。唯见华履焉。彭城黄欣者。深敬佛法。见杯度。拜请还家。其家至贫。但麦饭而已。度甘之密然。止得半载。忽语欣云。可觅芦圌三十六枚。欣办至列于庭中。度密封之。语欣令开。钱帛皆满。欣受之。皆为功德。一年度辞东吴。见网者从乞鱼。不与。度投两小石於水中。俄有两牛斗。其网碎。牛即不见。分身应供。游止无定○吴郡朱龄石。使往辽东。失道。泛海月余。达于一岛。粮水俱竭。入岛求泉。乃见一寺。堂宇严丽。僧问所从。具说行事。设食饮水。问以去留。石曰。此乃圣居。非凡可住。僧曰。欲往任怀。石辞。僧曰。去家二十万余里。石惊曰。何缘得达。僧曰当送勿忧。又曰识杯度道人不。曰识之。便指壁上钵袋曰。此是彼物。有小过。罚在人间。取钵袋与石。并书一封。上写字不可识。可将书钵与之。令沙弥送石。勿从来道。直路至船所。沙弥以竹枝着船头。语曰。但闭目。石依言。只闻风声。数息间。达扬都大桁。正值杯度。骑桁栏。口云马马。石至。书自飞上度手。惊曰。汝那得蓬莱道人书。唤我归耶。具说由缘。将钵与之。曰我不见此四十余年。掷上入云。下还接取。其时南州陈氏。奉度至虔。是日出晚不还。度阐化四十余年。后亦有数见之如故(一作灵期感通录)。
　　庐山远法师结社。陶渊明谢灵运二人。不入社。陶好饮。谢心杂。渊明六十三。终于宋丁卯。作搜神录。多载佛之灵验。有孟顗者。事佛精勤。每为谢所轻。乃谓顗曰。生天须在灵运前。成佛必在灵运后。顗衔之。后谢降为临川内史。从广州而卒。寿四十九。宋景平十年癸卯。临终有诗云。凄凄霜后栢。纳纳含风菌。邂逅竟既时。修矩非愍恨。恨我君子志。不得岩上泯。送心正觉前。斯痛久已忍(弘明集)。
　　乙亥　文帝元嘉十二年。丹阳尹萧谟之上表言。佛法被于中国。已历年代。形像塔寺。所在千数。自顷以来。情敬浮未。不以精诚为至。更以奢竟为重。材竹铜彩。縻损无极。无关神祇。有累人事。不为之防。流遁未息。请自今欲铸铜像。及造塔寺。皆当列言须报。乃得为之。不允○帝问侍中何尚之。吏部羊元保曰。朕无暇读经。因果之事。昧然未究。以卿辈时彦。率皆信敬。范泰谢灵运皆言。六经法度。本任济世。必求妙道。当以佛为指南。比见颜延之。析达性论。宗炳难黑白论。其说大明性理。若使率土之民。皆淳此化。则朕坐致大平矣。昨萧谟之请制。即以相示。委卿增损。必有以戒遏浮淫。无伤弘奖者。乃当着耳。尚之对曰。悠悠之徒。间不敬信。以臣庸陋。实有愚勤。然前代群英。则不负明诏矣。渡江以来。王导。周顗。庾亮。王蒙。谢安。郗超。王坥。王恭。谢尚。载逵。郭文。孙绰等。或宰辅冠冕。或人伦羽仪。或致情天人之际。或坑迹云霞之表。靡不归依。慧远云。释迦之化。无所不可。适道固自教源。济俗亦为要务。切味此言。有契至理。何则。百家之乡。十人持五戒。则十人淳谨。千室之邑。百人修十善。则百人和睦。传此风教。以周寰区。编户亿千。则仁人百万。夫能行一善。则去一恶。去一恶。则息一刑。一刑息於家。万刑息於国。此明诏所谓坐教大平者是也。故图澄适赵。二石减暴。灵塔放光。符徤损虚。神道助化照然可观。谟之请制。不谓全非。但伤蠧道俗。本在无[彳*十]僧尼。然而情伪难分。去取未易耳。至土木之工。虽若靡费。且植福报恩。不可顿绝。臣比斟酌。进退未安。今日面奉德音。实用欣抃。元保曰。此谈盖天人之学。非臣愚陋所宜与闻。切恐秦楚论强兵之术。孙吴尽并吞之计。无取於尧舜之道。岂特释教而已哉。帝悦。谓尚之曰。释门之有卿。犹孔门之有季路也。自是帝益重玄化。萧谟之之议遂寝。及颜延之着离识论。勑慧严论辨。常曰。卿等不愧支许矣。
　　元嘉十三年。上巳日。驾幸曲水。公卿毕集。帝命赋诗。沙门慧观先成奏。帝大悦。以示百官。皆服其才。初观与慧严。谢灵运等。详定涅盘经。颇增减其辞。梦神人呵曰。敢妄以凡情。轻渎圣典。观等惧而止○帝尝问慧观。顿悟之理孰精。观以生法师弟子道猷对。有旨召入内。盛集名流。猷敷宣有序。法义粲然。闻者开悟。有攻难者。猷必挫而释之。帝称善(僧史)。
　　十四年。释僧亮。欲造丈六金像。闻湘州伍子胥庙。多有铜器。亮告刺史张劭。借健夫一百大舡十只。劭曰。庙既灵验。犯者必死。且有蛮人守护。讵可得耶。亮曰。若果福德。则与檀越共。如其有咎。躬自当之。劭即给人舡。三日至庙。庙前有两镬。容百余斛。中有巨蛇。长十余丈。出遮行路。亮乃执锡咒之。蛇即隐。俄见一人秉笏出云。闻师道业非凡。营福事重。今特相随嘉。於是令人辇取庙铜。十取一而舡满。归帆甚利。群蛮相报。追不及矣。还都铸像既成。唯焰光未备。文帝为造金薄圆光。安彭城寺。大始中。明帝移像湘宫寺(僧传)。
　　释灵彻。初师远法师。通经论。诗文着名。问远公曰。律禁管弦。戒绝歌舞。一吟一咏。可得为乎。远曰。触物兴想。乱情妨道。弗足为也。由是绝弃笔砚。讲演大法(僧传)。
　　庚辰　魏大平真君元年。宋景平十七十九年。西域献火浣布袈裟。文帝时自披之。
　　甲申　宋二十一年。魏武大平真君五年。第三主世祖武帝焘。元帝长子。灭僧废教之第一武也。　魏主诏。王公已下至庶人。有私养沙门巫觋於家者。皆遣诣官曹。过二月十五日不出。沙门巫觋死。主人门诛(觋胡的反女巫)。
　　真君七年。魏主太武。与崔浩皆信重宼谦之。奉其道。浩素不喜佛法。亦言於魏主。臣为佛法虚诞。为世费害。宜禁除之。及魏主讨盖吴。至长安入佛寺。沙门饮从官酒。入其室。大有兵器。出以白帝。帝怒曰。此非沙门所用。必与盖吴通谋为乱耳。命有司按诛合寺沙门。阅其财产。大有酿具。及州郡牧守富人所寄藏物以万计。又为窟室。以匿妇女。浩说。命悉诛天下沙门。毁诸经像。帝从之。宼谦之与浩固争。浩不从。先尽诛长安沙门。焚毁经像。并勑留台下。四方一用长安法○诏后汉荒君。信感邪伪。以败天常。自古九州之中。未尝有此夸诞大言。不本人情。叔季之世。莫不眩焉。由是王教不行。礼义大坏。九服之内。鞠为丘墟。朕承天绪。欲除伪定真。复羲农之治。其余一切荡除。灭其踪迹。自今已后。敢有事胡神。及造形像泥人铜人者。门诛。有非常之人。然后能行非常之事。非朕孰能去此历代之伪物。有司宣告。征镇诸军刺史。诸有浮图形像及胡经者。击破焚烧。沙门无少长。悉坑之。太子晃素好佛。屡谏不从。乃缓宣诏书。使远近闻之。各得为计。沙门多亡匿获免。收藏经像。虽塔庙在魏境者。无复孑遗。毁佛泥像中。得玉玺二(魏史及通鉴)。
　　魏灭法之初。宼谦之争。而浩不从。宼曰。卿今促年寿。灭门户矣。至十一年。浩刊所撰国史于郊坛。实书魏先世事。朝野乃言于帝。以为暴扬国恶。帝怒诏诛崔浩五族。及寮属童史一百三十八人。絷浩槛内。送城南诛之。卫士数十人。仍令溲浩口以小便。行路人亦溺其尸。初毁弃经像於路。浩见必溺。何报之速矣(通鉴)。
