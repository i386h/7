<!-- { "loadSidebar": true } -->
　　甲午　八年。释法琳因道士刘李等。并作庸文。谤毁正法。琳乃着辨正论十二篇。穷释老之教源。极品藻之名理。东宫学士陈子良注之。并制序云(明字亟)○十一月诏曰。三乘统辙。济度为先。八正归依。慈悲为主。流智慧之海。膏泽群生。剪烦恼之林。津梁品物。事符积善。理叶至仁。朕居金轮。恭膺宝命。大圣之规。无幽不察。至德之训。无远不思。欲使人免盖缠。家臻仁寿。比缘丧乱。僧徒减少。华台宝塔。窥户无人。绀发青莲。栉风沐雨。眷言凋毁。良用怃然。其天下诸州。有寺之处。宜度僧尼。数以三十为限。其州有大小。当处所度多少。有司详定。务取德业精明。其往因减省还俗。及私度白衣之徒。若行业可称。通在取限云云(旧史)。
　　法师元琬。致书於皇太子。以要务四条。力劝遵行。初行慈。二减杀。三顺气育生。四奉斋。太子答。以所示四科。用深铭佩。至十二月。遗表陈圣帝。明主赏罚。三宝不滥。痛悯沙门犯法。不应与民同科。乞付所属。以僧律治之。并上安养论天德论一卷。帝嘉纳。有诏伤悼。遣太子临吊。公卿致哀。阇虽之际。从者如云。七众弥山。仍於焚所建塔。李伯药制碑(本传)。
　　己亥　十三年。初尚书虞世南卒。是年帝梦。世南进[言*尚]言。有如平生。因下诏曰。故礼部尚书文懿公虞世南。德行纯备。志存忠益。奄从物化。忽移时序。昨因夜梦倐睹斯人。兼进[言*尚]言。有若平生之日。追怀遗美。良用悲悼。宜资冥福。由朕思旧之情。可即其家。斋僧五百。造像一躯(旧史)○是冬。黄巾秦世英。挟术邀荣於储贰。阴陈僧法琳辨正论。谤讪皇宗。罪当誷上。上勃然追访琳身。据法推勘。琳乃自诣公廷。轻生顺理。下诏问曰。周之宗盟。异姓为后。尊祖重亲。寔由先古。何为追逐其短。首鼠两端。广引形似之言。备陈不逊之喻。犯毁我祖祢。谤讟我先人。如此要名。罪有不恕。琳答曰。文王大圣。周公大贤。追远慎终。昊天摩答古人党理而不党亲。虽亲有罪必罚。虽踈有功必赏。皇天无亲。惟德是辅。老子道德加於百姓。谦光形于四海。尝云。吾师名佛。佛者觉一切人也。乾竺古皇。西升逝矣。讨寻老教。始末可追。今刘李所述。谤灭老子之师。故着辨正论八卷。略对道士六十余条。并陈史籍。实非毁谤国家。具状闻奏。勑云。所着辨正论。信毁交报篇曰。有念观音者。临刃不伤。且赦七日。令尔自念。试及刑决。能无伤否。琳至限满。忽有勇见。奉勑至问云。赦期已满。念有灵否。琳援笔答云。隋季失德。四海沸腾。自皇王吊伐。载清海陆。斯即观音之力。咸资势至之因。比德连踪。道齐上圣。救横死於帝庭。免淫刑於都市。琳自七日已来。不念观音。惟念陛下。勑治书侍御韦琮问琳。有诏令念观音。何因不念。乃云惟念陛下。琳答。伏承观音圣鉴。垂形六道。上天下地皆为师范。然大唐光宅四海。九夷奉职。八表刑清。君圣臣贤。不为枉滥。今陛下子育恒品。如经即是观音。既其灵鉴相符。所以惟念陛下。且琳所着辨正论。爰与书史同伦。一句参差。住从斧钺。陛下若顺正顺忠。琳则不损一毛。若刑滥无辜。琳则有伏尸之痛。具以事闻。遂不加罪(唐书及僧史)。
　　庚子　十四年。下勑曰。佛道形像。事极尊严。伎巧之家。多有造铸。供养之人。竞来买赎。品藻工拙。揣量轻重。买者不计因果。止求贱得。卖者本希利润。唯在价高。罪累特深。福根俱尽违犯经教。并冥禁约。自今已后。工匠皆不得预造佛像卖鬻。其见成之像。各令分送寺观。从众酬其价直(旧史)○相国萧瑀。梁明帝子也。自武帝以来。家世奉佛清修。瑀及其孙勉精严尤甚。太宗即位。屡入相位。常乞度为僧。寻以不能而止。凡事两朝。五入相位。七十四薨。唐史称之曰。梁萧氏兴江左。实有功在民。厥终无大恶。以寝微而亡。故余祉及其后裔。自瑀迨遘。八叶宰相。名德相望。与唐盛衰。世家之盛。古未有也(本录)。
　　辛丑　十五年五月。帝幸宏福寺。召大德道懿等五人赐坐。喻以创寺。为专一追崇穆太后。言发涕零逡巡。自制疏。施绢二百疋。自称皇帝菩萨戒弟子。令回向罢。[(厂@?)*页]谓懿等曰。顷以老子是朕先宗。故令名位在前。卿等应恨恨也。懿曰。陛下尊祖宗降成式。懿等荷蒙国恩安闲行道。诏旨行下。咸皆欢悦。讵敢有恨。帝曰。佛道大小。朕已久知。释老尊卑。通人自鉴。岂以一时在上。即为胜也。朕以尊祖重民。有生之大本。故先老子。以别亲踈之序。非留心於佛也。自有国以来。未尝创立道观。凡有功德。并归僧舍。虽往日操戈临阵。亦未始纵威滥杀。今所在战场。皆立佛寺。至於太原旧第。亦以奉佛。朕存心如此。卿等想未谕也。懿等遽起趋谢。帝曰。少坐。此是朕意。不述则人不知。天时向热。寺宇未备。今所施物。可别造堂。令众僧宽展行道。(云云)言多不录(弘明)。
　　十六年五月。帝为太穆皇后追福。手疏愿文。致弘福寺曰。圣哲之所尚者孝也。仁人之所爱者亲也。朕幼荷鞠育之恩。长蒙族养之训。蓼莪之念。何日云忘。罔极之情。昊天匪报。昔子路叹千钟之无养。虞丘嗟二亲之不待。兴言永慕。但切深哀。欲报靡因。唯凭冥助。敬以绢二百疋。奉慈悲圣。倘至诚有感。冀消过往之愆。为善有因。庶获后缘之庆(仝前)。
　　天台国清寺。丰干禅师。不知何许人。先於大藏后西北隅卓庵。因游松径。见一童子。可年十岁。问之无家无姓。师引归寺。付库司使令。号拾得。又有一士。从寒岩来。号曰寒山子。三人相会。语笑欢甚。莫测圣凡。因闾丘胤出守台州。中途俄患头风。丰干出游。偶遇之。师持净水噀之。须臾祛殄。因是闾丘加拜敬。问所从来。曰天台国清。丘曰。彼有贤达否。曰寒山文殊。拾得普贤。见之不识。识之不见。丘至任三日后。亲到寺。访丰干遗迹。谒二大士。僧引至厨。丘见便拜。二人起走。笑曰。丰干饶舌。弥陀不识。礼我何为。遽往寒岩。次日闾丘亲送衣药。二人见至。唱曰。贼贼。退身入岩穴云。报汝诸人。各各努力。其穴自合。寒拾有诗。散题山林村落。岩石屋壁间。皆警世之语。闾丘遍采成集。作序偈赞传于世(弘明)。
　　癸丑　十七年八月四日。源州松昌鸿池谷。忽有五石。皆青质。白文成字曰。高皇海出多子。李元王八十年。太平天子李世民千年。太子李治书。燕山人士乐大国主。仁迈千古。五六七王。七佛八菩萨。及上果佛田天子等。乃至为善。源州奏于朝。群公拟定。粲然明着。十一月辛卯。有事于南郊。诏遣使以玉帛。诣其谷祭之(唐史)。
　　论曰。瑞石文发於自然。昭灵祚之永也。旧史列于本纪。而欧阳文忠删入五行志。以谓则天称慈氏。中宗号佛光王。即佛菩萨之验也。夫唐有天下。传二十世。唯武宗正信微薄。余皆佛法地位中人。故七佛八菩萨。及上果佛。作世界主。随宜示现。游戏於生死耳。奚止则天中宗而已哉(蜀祖琇佛教通论)。
　　甲辰　十八年。太宗文皇帝。施行遗教经。敕云。法者如来灭后。以末法浇浮。付属国王大臣。护持佛法。然僧尼出家。戒行须备。若纵情放逸。触途烦恼。关涉人间。动违经律。既失如来玄妙之旨。又亏国王受付之义。遗教经是佛临涅盘所说。戒勤弟子。甚为详要。末俗缁素。并不崇奉。大道将隐。微言且绝。永怀圣教。用思弘阐。冥令所司。差书手十人多写经本。务尽施行。所须纸笔墨等。有司准给。其京师五品之上。及诸州刺史。各付一卷。若僧尼业行。与经文不同。宜公司劝勉。必使遵行(出文馆词林第六百九十三卷)。
　　乙巳　十九年正月。法师玄奘。归自西域。往还一十七载。周览百有余国。赍经像至京。留守房元龄。馆于弘福寺。以表闻。壬辰奘如东都。二月己亥。见于仪鸾殿。帝曰。师去何不相报。奏曰。当去时表三上。以诚愿微浅。不蒙谅许。无任至道之至。乃輙私行。专擅之罪。惟深愧惧。帝曰。师出家与俗殊隔。能委命求法。惠利苍生。朕甚嘉焉。固不烦为愧。但念山川阻远。方俗异心。怪师能达也。帝因问。印度之境。玉烛和气。物产风俗。八王故迹。七佛遗踪。并望录之。山海之所不传。班马不得而载者。奘既亲游其地。记忆无遗。随问而对皆有条理。帝大悦曰。师所经一百余国。可尽掇其山川风俗。撰西域记。以遗后来。不亦美乎。奘奉诏将罢。帝谓侍臣曰。昔苻坚称道安为神器。举国尊敬。朕观法师。词吐温雅。风节贞峻。非徒不愧古人。实过之远甚。司徒长孙无忌曰。诚如明诏。道安虽高行博识。然弘法之功。固不如法师。躬趋圣域。讨论众妙。究探玄宗极矣。时车驾将问罪高丽。闻法师之还期。暂引见。及对论。不觉日暮。帝曰。匇匇言不尽怀。欲共法师东行。省方观俗。指挥之暇。别更谈叙可乎。对曰。玄奘远归。兼有疹疾。不堪陪驾。帝曰。师向能孤游绝域。今此行如跬步耳。尚何辞焉。对曰。陛下东征。六军奉卫。伏乱诛奸。必有牧野之功。昆阳之捷。玄奘亡所裨助。虚负道路之费。且兵刃交战。佛制沙门。不得观视。惟陛下矜察。帝嘉纳而止。因奏西域所获梵本经论。六百五十七部。乞就嵩山少林寺。为国宣译。帝曰。朕顷为穆太后。创弘福寺。并为虚静。可就彼翻译。所须并与元龄平章。奘因乞监门官。以防衅隙。帝曰。师可谓保身之计。当为处分。房元龄专知监护。资备所须。一从天府(唐史)。
