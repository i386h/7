<!-- { "loadSidebar": true } -->
　　戊午　三年四月。上召僧道。入内论义。法师会隐立五蕴义。法师神泰立九断知义。道士李荣黄寿等。不知名义茫然。虽事往返。而牢落无归。遂勑道士立义李荣立道生万物义。法师慧立。以此道为是有知。为是无知问之。荣曰。人法地。地法天。天法道。既为天地之法。岂曰无知。立曰。必若有知。则合唯生於善。何故亦生於恶。既善恶升沉。丛杂混生。则是无知矣。据佛穷理尽性之教。则万物是业。众生以业力故。所感不同。吾子不识。妄言道生。道实不生。一何可悯。荣无对。赧然下座。次道士黄寿登座。立老子名义。法师会隐奏曰。寿不知讳忌。岂可对陛下。而公谈祖讳。寿亦惭汗而止。於是慧立对帝。广宣因缘诸义。帝悦而罢。少选勑内给事王君德。语道士。何不学佛经。於是荣等羞缩。为之气塞(论衡)○六月上创西明寺成。十三日帝出绣像长幡。送往安奉。寻即下勑。召僧道七人入内。帝幸百福殿。内官引僧东道西。俱时上殿。帝云。佛道二教。同归一善。然则梵境虚宗。为於无为。玄门深奥。德於不德。师等学照古今。业光空有。可共谈名理。以相启沃。复各赐座。又勑曰。法师可一人登座开题。时道士张惠元奏云。周之宗盟。异姓为后。今日立义。道士不得不先。又夷夏不同。主客位别。望请道士。於先上座。帝沉默久之。慧立奏曰。我佛德高众圣。道冠人天。为三千大千之独尊。作百亿四洲之慈父。引迷拯溺。唯佛一人。此地未出娑婆。即是释迦之兆域。惠元何得滥言主客。妄定华夷。陛下屈万乘之尊。光临赡部。受佛付嘱。显扬圣化。书云。皇天无亲。惟德是辅。惠元邪说。未可为依。勑云好。可更递上。仍僧为先。时法师会隐升座。立无畏义。道士七人。各陈论难。无足叙之。次道士李荣。开六洞义。拟佛六通。慧立升论席曰。夫洞者。岂不於物通达无拥义耶。答云是。难曰。若使於物无拥。未知老君得洞否。答云。老君上圣。何得非洞。法师云。若老君於物通洞者。何故云。天下大患。为吾有身。使吾无身。吾何患也。据此则老君於身尚碍。何能洞於万物。荣无对。乃云。荣在蜀日。久闻师名。共师俱是出家人。莫苦华非驳。立曰。先生此语。似索姑息。在外则可叙暄凉。此席则须定邪正。所云同是出家。然检形讨事。焉可同耶。先生鬓发不剪。挥袴未除。手把桃符。腰悬赤袋。巡门厌鬼。历巷摩儿。本不异於淫祀邪巫。岂得同我清虚释子。荣怒云。汝若以剪发为好。何不剔眉。一种是毛也。立曰。一种是毛。剔发亦当剔眉。卿既角发。何不角髭耶。荣无以对。帝大笑。勑云好。各还寺观。所以导达功业。光辉论道。立之力也。帝频告奘云。幽州立法师大好。至七日内。勑鸿胪卿韦庆俭。补充西明寺都维那(同前出释道论衡)。
　　己未　四年。抚州刺史祖氏。以亢旱。率官庶香华。步往二十里。於东山迎行像。其情虔笃。三人捧之。飘然应接。返还州寺。雨下沾足(其石像本在潭州。失之。寻其行路。现二迹。长三尺。相去五百里珠林)。
　　庚申　五年八月。敕召僧静泰。道士李荣。在洛宫中。帝问僧老子化胡经之由。泰奏云。据晋代杂录。及裴子野高僧传。皆云。道士王浮。与沙门帛祖对论。每屈浮遂取汉书西域传。拟为化胡经。又搜神记幽明录等。亦云王浮造伪之过。复与李荣。辨难数番。荣屡辞屈。荣又云。大道老君。皇帝所尚。汝何起自西戎。而乱东华。泰云。如来出现。彼处为天中。我皇御宇。此间为地正。佛法有嘱。委以皇王。有感必通。何论彼此。后屡征难。以夜深乃散。明日帝令给事王君德。责李荣之论义无。答由是失厝。令荣还梓州。道士之望。唯指於荣。既其对论失言。举宗落彩。时泰以才辨见知。复以赋诗称赏。上即勑所司。敬爱寺可以泰居之。泰入寺后。频登荣观云(论衡)。
　　辛酉　龙朔元年。帝於显庆间。造西明寺。至是令灵润法师。择人主之○京师普光寺僧明解。性聪敏。琴诗碁画。时无与竞。然殢酒荒情。时僚寀数人。俱来润所。共荐明解。润曰。公等宜求戒定慧学。增长福田。何乃举琴碁酒客画工。以当洪寄。公等愧退。明解致憾。俄而上征四科。不问道俗。解应诏自举。射策升第。喜不自胜。未几染疾。自见数十人执猛炬迎解。解大怖。言未终而卒。是年八月也。后托梦於僧惠整曰。明解为昔不遵内教。今大受苦。求惠一餐。整觉乃设食。夜梦解谢之。至二年秋。又托梦於画工。我以耽好外书。今大苦。为我写二三卷经。复赋诗言别。画工乃为写经。后梦致谢云(自镜录)。
　　壬戌　二年。制致拜君亲。勑君亲之义。在三之训为重。爱敬之道。凡百之行攸先。然释老二门。虽理绝常境。恭孝之躅。事叶儒津。遂於尊极之地。不行跪拜之礼。因循自久。迄乎兹辰。宋朝暂革此风。少撰还尊旧贯。朕禀天经以扬孝。资地义而宣礼。奘以名教被兹真俗。而濑乡之基。克成天构。连河之化。付以国王。裁制之由。谅归斯矣。今欲令道士女冠僧尼。於君皇后太子。其父母所致拜。或恐爽其恒情。宜付有司仪奏闻。大庄严寺僧威秀等上表言。伏奉明诏。令僧拜跪君父。义当依行。理无抗旨。但以儒释明教。咸陈正谏之文。列化恢张。俱进刍荛之道。僧等荷国重恩。开以方外之礼。安居率土。得弘出俗之心。所以自古帝王。齐遵其度。敬其变俗之仪。全其抗礼之迹。遂使经教斯广。代代渐多。自汉及隋末。若皇运肇兴。莫不钦斯圣迹。兴树遗踪。因得梵僧来仪。相从不绝。今若返拜君父。乖异群经(云云)。虽曰流言。终缠显议。况乃夏勃勑拜。纳上夭之怒。魏焘行诛。肆下疠之责。恐丝纶一发。万国通行。必使寰海望风。言弘失礼之誉。伏惟。陛下中兴三宝。慈摄四生。亲承付属之旨。用励学徒之寄。僧等内遵正教。固绝跪拜之容。外奉明诏。令从儒礼之敬。俯仰惟容。惭惧实深。如不陈情。有乖臣子之喻。或掩佛化。使陷罔君之罪。伏愿天慈赐垂照览。

　　太司伯开国侯刘详道等议

　　窃以。朝廷之叙。肃敬为先。生有之恩。色养为重。释老二教。今悉反之。抗礼於帝王。受敬於父母。而优容自昔迄乎今代。原其深致。盖以使然。谅由剔发有异於冠冕。袈裟无取於章服。出家之人。敬舍俗仪。岂拘朝廷之礼。至於玄教清虚。道风遐旷。高尚其事。不屈王侯。帝王有所不臣。盖此之谓。国家既存其道。所以不屈其身。望准前章。无违旧贯。谨议。

　　万年令源诚等议

　　切以。释老之教。虽曰冲玄。君父之尊。终资严敬。况所行化。不出寰中。义属在三。须遵孔礼。但为发落不可加冠。法服不可加带。无冠无带。拜伏失仪。如愚管见。依旧为允。谨议。
　　夫议者。盖取其大理。以成画一之法。三教之法。即国王法。其法既成。终天不易。若不行用。则须除废。若行用之。必须述其教迹。昔闻帝王礼佛。未见佛礼帝王。所以帝王敬法服者。以先圣国王受佛付属。历代遵承佛教故也。父母敬其袈裟。不可屈其佛衣招父母之过。自古帝王。度人出家。去其须发。与其佛衣。不拘常俗。令作导师。敷演法教而作福田。若令其礼拜。则屈尊服。付属之义安在。今欲改变。恐昧理之流。心有疑惑。因生其过。譬由敬泥龛佛像。以其图写佛容。若不睹相钦承。泥木一何可贵。泥木尚假佛仪。僧还托法服。无假无托。衅代谁代。如愚所见。望请修旧。不拜为定。谨议。
　　六月八日。宣诏略云。朕商确群议。沉研幽[〡*臣*责]。然箕颕之风。高尚其事。遐想前代。固亦有之。自今后。即不宜跪拜。主者施行。
　　论曰。玄教兴废。理锺期运。而盛衰之寄。抑亦人谋皇上御辩乘时。允符付托。所以　降非常之　诏。励释侣於　明时者也。
　　春秋传曰。君所谓可而有否哉。臣献其否以成其可。君所谓否而有可焉。臣献其可以去其否。余闻其语矣。今见其人焉。观秀上表。肆力释君。昌言　帝阙。词明志[款-士+止]。勤则勤矣。而宣公之启状。详切该博。吾无间然。方今以大法为己任。思正其倾危。能负重道远者。此其人也欤。仲尼云。颠而不扶。危而不持。则将焉用彼相矣。若此真可谓至觉元首。良哉股肱中台周府等议。虽文质有乖。咸得事要。枢纽经典。畴咨故实。理例锋颕。词韵膏腴。则司戒之称。鸿笔严藻矣。若标以显义。约以正词。其文辩洁。其事明核。则左骁卫举其纲领矣。将来达鉴。斯焉取斯。
　　赞曰。
　　正法既隐　　像季斯微　　不有明喆　　慧日谁晖　　献可替否　　飞英腾实　　详诸昔贤　　验乎兹日　　卓卓英秀　　是振颓纲　　蹇蹇宣公　　承运斯匡　　众议诜诜　　宏谟谔谔　　兰菊殊美　　丝桐间作　　秦君鸿笔　　王生显议　　文质舛途　　忠贞齐[懿-心+皿]　　惟兹盛德　　谋无不臧　　一时风素　　千载流芳
　　论曰。威卫司列等。状词则美矣。其如理何。咸不惟故实。昧於大义。苟以屈膝为敬。不悟亡唇之祸。内经称。沙门拜俗。损君父功德及以寿命。而抑令俯伏者。胡言之不忍。轻发枢机哉。虽复各言其志。亦何伤之太甚。而威卫等状。通塞两兼。司列等状。一途永执。或访二仪优劣。两途以为楚则失矣。齐则未为得也。然两兼则肤腠。永执乃膏肓。故升威卫於乙科。退司列於景第。至若范公质议。则旨赡华。陇西执奏。言约理举。既而人庶斯穆。龟筮叶从。故得天涣下覃。载隆高尚之美。慈育之地。更弘拜伏之仁。法侣名僧。都邑耆耋佥曰。叶私志矣。违教如何。於是具显经文。广陈表启。匪朝伊夕。连诉阙庭。但天门邃远。申请靡由。奉诏求宗。难为去取。易曰。羝羊触藩羸其角。方之释侣。岂不然欤　赞曰。
　　威卫之流　　议虽通塞　　以人废道　　诚未为得　　司列等状　　抑释从儒　　拜伤君父　　讵曰忠谋　　质议遵华　　敷陈简要　　天人叶允　　爰垂玺诰　　恭承明命　　式抃且歌　　顾瞻玄藉　　有累如何　　法俗畴咨　　咸申启表　　披沥丹[款-士+止]　　未行黄道　　进退推毂　　投措靡由　　抑悕神禹　　疏兹法流
　　(总论)
