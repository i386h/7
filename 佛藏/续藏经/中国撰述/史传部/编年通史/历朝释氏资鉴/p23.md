<!-- { "loadSidebar": true } -->
　　戊申　二十二年六月。帝在玉华宫。召奘法师於玉华殿。帝以法师德业冲博。欲令罢道。共康庶政。对曰。玄奘伏惟。陛下经纬八弦之略。崇阐雍熙之业。天之所授。无假於人。一也。崇儒尚德。薄赋轻刑。九州四海。咸遂安逸。此又圣心自他。无假於人。二也。深仁远合。四夷贡献。此又天威所感。无假於人。三也。猃狁为患。帝王莫制。陛下御图一征。倾巢倒穴。故知有道斯得。无假於人。四也。高丽小蕃。炀帝丧军而返。陛下提兵振旅。俘馘数万。故知由主。无假於人。五也。交泰祥瑞。皆应德而至。无假於人。六也。陛下纵复须才。今亦伊吕多矣。玄奘庸陋。何足以预之。至於守戒缁门。阐扬遗法。此其诚愿。伏乞天慈。终而不夺。帝曰。师既欲敷扬妙道。亦不固违高志。帝因问。比译何经。曰。瑜珈师地论。帝曰。明何等义。对曰。明弥勒十七地义。取论入宫。凡一百卷。帝阅辞义宏奥。谓侍臣曰。朕观法师新论。犹瞻天瞰海。莫极高深。顾儒道九流。犹汀滢之方溟渤耳。因勑有司。拣秘书手。写新译经论各九部。令宣赐九道总管。展转流布。冀率土之内。禀未闻之法。司徒长孙无忌。中书令褚遂良。奏曰。佛教冲玄。天人莫测。陛下至道昭明。建立三宝。致法师涉崄求经。归国番译。若庵摩罗之始说。犹金口之新开。皆陛下圣德所感。臣等愚瞽。预此见闻。苦海波澜。舟航有寄。况天慈广远。使布之九州。蠢蠢黔黎。俱餐妙法。臣等亿劫忻逢。不胜感幸(唐史)。
　　帝撰大唐三藏圣教序成。御庆福殿。宣法师玄奘。升殿赐坐。勑弘文学士上官仪。对群臣宣读。辞曰。二仪有像。显覆载以含生。四序无形。潜寒暑以化物。是以窥天鉴地。庸愚皆识其端。明阴洞阳。贤哲罕穷其数。然而天地包乎阴阳而易识者。以其有像也。阴阳处乎天地而难穷者。以其无形也。故知像显可证。虽愚不感。形潜莫睹。在智犹迷。况乎佛道冲虚。乘幽控寂。宏济万品。典御十方。举威灵而无上。抑神力而无下。历万劫而不古。运百福而长今。妙道凝玄。遵之莫知其际。法流湛寂。挹之莫测其源。固知蠢蠢凡愚。区区庸鄙。投其旨趣。能无疑惑者哉。然则大教之兴。基乎西土。腾汉庭而皎梦。照东域以流慈。昔者分形分迹之时。言未驰而成化。当常现常之世。民仰德而知道。及乎晦影归真迁仪越世。金容掩色。不镜三千之光。丽象开图。空端四八之相。於是微言广被。拯含类於三途。遗训遐宣。导群生於十地。然而真教难仰。莫能一其旨归。曲学易遵。邪正於焉纷乱。所以空有之论。或习俗而是非。大小之乘。乍沿时而隆替。有玄奘法师者。法门之领袖也。幼怀贞敏。早悟三空之心。长契神情。先抱四忍之行。松风水月。未足比其清华。仙露明珠。讵能方其朗润。故以智通无累。神测未形。超六情而逈出。只千古而无对。凝心内境。悲正法之陵迟。栖虑玄门。慨深文之讹谬。思欲分条析理。广彼前闻。截伪续真。开兹后学。是以翘心净土。往游西域。乘危远迈。杖策孤征。积雪晨飞。途间失地。惊沙夕起。空外迷天。万里山川。拨烟雾而进影。百重寒暑。蹑霜雨而前踪。诚重劳轻。求深欲达。周游西宇。十有七年。穷历道邦。诟求正教。双林八水。味道餐风。鹿苑鹫峰。瞻奇仰异。承至言於先圣。受真教於上贤。探赜玄门。精勤奥业。一乘五律之道。驰骤於心田。八藏三箧之文。波涛於口海。爰自所历之国。总将三藏要诠凡六百五十七部。译布中华。宣扬圣业。引慈云於西极。注法雨於东陲。圣教缺而复全。苍生罪而还福。湿火宅之乾焰。共拔迷途。朗爱水之昏波。同臻彼岸。是知恶因业坠。善以缘升。升坠之端。惟人所托。譬夫桂生高岭。零露方得泫其华。莲出绿波。飞尘不能污其叶。非莲性自洁而桂质本贞。良由所附者高。则微物不能累。所凭者净。则浊类不能沾。夫以卉木无知。犹资善而成善。况乎人伦有识。不缘庆而成庆。方冀兹经流施。将日月而无穷。斯福遐敷。与乾坤而永大。于是御笔亲书。缀于新经之首。法师奉表致谢。帝手勑答曰。朕才谢珪璋。言惭博达。至於内典。尤所未闲。昨制序文。深惭鄙拙。秽翰墨於金简。标瓦砾於珠林。忽得来书。谬承褒赞。循躬省虑。弥益厚颜。善不足称。虚劳致谢。
　　诏太子。撰菩萨藏经后序。其略曰。盖闻。羲皇至赜精粹。止於龟文。轩后幽通雅奥。穷於鸟篆。考丹书而索隐。殊昧实际之源。征录错以研几。盖非常乐之道。犹且事光图史。振熏风於八埏。德洽生灵。激尧波於万代。伏惟。陛下转轮垂拱。而化渐鸡园。胜殿凝旒。而神交鹫岭。总调御於徽号。匪文思之所窥。极般若於纶言。岂象系之能拟。犹是教覃溟表。咸传八解之音。训浃寰中。皆践四禅之轨。遂使三千世界。尽怀生而可封。百亿须弥。入提封而作镇。校美前王。焉可同年而语矣。菩萨藏经者。大觉义宗之要旨也(云云)。法师玄奘。番译毕功。余以问安之暇。澄心妙法之宝。奉述天旨。微表赞扬。式命有司。缀于卷末。
　　八月。赐百金磨衲并宝剃刀。奘奉表谢。略曰。忍辱之服。彩合流霞。智慧之刀。铦逾切玉。谨当衣以降烦恼之魔。佩以断尘劳之网(云云)。
　　帝自伐辽而还。气力不逮平昔。有忧生之虑。既遇法师。留神大教。稍遂平复。因问。欲植法门有益。何者宜先。奘曰。众生寝惑。非慧莫启。慧芽抽植。法为之资。弘法须人。即度僧为最。帝悦。
　　九月诏曰。隋季失御。天下分崩。朕属当戡乱。亲履兵锋。亟犯风露。宿于马上。顷加疾饵。犹未痊除。数日以来。方遂平复。岂以福善之致耶。京城及天下诸州寺院。各度一千人(已上并释通鉴)。
　　己酉　贞观二十三年四月。幸翠微宫。法师玄奘陪驾。每谈叙渊奥。帝必攘袂曰。与法师相值。恨晚耳。未尽弘法之意○五月帝崩。寿五十三　太子即位○帝自即位。钦奉慈门。广兴利益。开四等之日。遍烛尧云。揭六度之风。横流舜雨。意欲永空囹圄。长息烽烟。蠢蠢群生。同归仁寿。茫茫率土。共奉真如。帝心既感。圣力冥扶。虽一年旱二年蝗。三年以往。坐致太平。八表归仁。修文偃武。夫以鹫岭真诠。光腾於此土。鸿池瑞石。文发於自然。彰乎明主而育黎元。昭乎丕祚而的传永久也。
　　庚戌　正月。高祖改元永徽。法师玄奘辞还大慈恩寺译经。制可。次年将逮大塔。奉安所获梵本经论。以表闻奏。勑中书舍人李义府报曰。所欲营塔。今以处分。大内及东宫掖庭等。七宫亡人衣物。助师营辨。於是法师。授以西域制度。未几而成。其高二百尺。
　　上壬子幸感业寺。忌日行香。见尼武氏。次年召武氏入宫。即则天也(通鉴)。
　　甲寅　五年。特旨度沙弥窥基为大僧。入大慈恩寺。参译经正义。基乃尉迟敬德犹子也。初奘公就基父。求之出家。基曰。听我茹荤即从。奘爱其俊而许之。入寺以来。疏记过目成诵。义亦顿解。善大小乘。既参译经。从奘受瑜珈唯识宗旨。着论凡百部。时号百本论师。然性豪侈。每出必治三车。亦号三车法师(本传)。
　　丙辰　显庆元年。正月丙寅。立皇太子弘。是日於慈恩寺。斋僧五千。奘法师因请译经监阅详缉之官。及慈恩寺碑。侍郎薛元超奏其语。制可。是月壬申朝会。中书崔敦礼。宣敕曰。大慈恩寺法师玄奘。新译经论。文义须精。宜令左仆射于志宁。尚书来济许敬宗。侍郎薛元超。李义府杜正伦。时为看阅润色。朝罢遣给事王君德报。法师承须友人助翻经。已为处分。其慈恩寺碑。朕望自作。不知师意如何。奘奉旨。即率众诣阙。抗表陈请。未几。高宗亲制碑文成。遍示公卿。辞略曰。道光尘劫。化洽生灵。福已罪之群生。兴将灭之人代。丝流法雨。清火宅以辞炎。轮升慧日。皎重冥而归昼。朕逖览缃史。详观道义。福永劫者。其唯释教欤。文德皇太后。乾精掩月。坤维绝纽故载怀兴缉。即创招提。朕之虔心八正。肃志双林。冀延景福。式资冥助。敬刻贞石。式旌真境云○三月庚申。百僚奉表。美扬圣制。别诏礼部尚书许敬宗。送碑文。示奘法师。甲子。奘率徒诣阙。奉表谢略曰。陛下始悲奁镜。即创招提。俄树胜幢。乃敷文律。使祇园遗迹。托宝思而弥高。柰苑余芳。假琼璋而不朽。奘以其文宜得圣笔自写。再奉始许○四月奘法师。备幡辇梵仪。扣芳林门。迎御制碑。勑太常九部乐并杂戏。及王侯公卿送之。帝御安福门楼。观奘导从。以天竺法仪。其徒甚盛。帝望之大悦。
　　十一月。天后难月。命奘法师入宫祈福。及分难。神光满宫。自庭烛天。因号佛光王(即中宗也)。初帝尝谓奘曰。若生男子。即听出家。至是奘奉表请。许佛光王出家。绍隆三宝。制可(并前通鉴)。
　　司马乔卿。为大理司直。丁母忧哀甚。刺血写金刚经一卷。才毕。忽庐上生芝草三茎。长一尺八寸。绿茎朱盖。取而复生(感应传)。
