<!-- { "loadSidebar": true } -->
　　壬申　八年。法师道积。法化大行。先是沙门宝证。於普救寺。营弥勒像百丈。万工才登其一。证逝。众请积继之。梦二师子。连吐明珠。有财施不穷之谶。积修建十年。雕庄并毕。道俗欣庆。河东守杨素。议以沙门登城。守固敢谏者斩。积乃引法逊历阶。谏曰。城之存亡。公之略也。世之否泰。公之运也。岂存三五虚怯。而能济乎。汉钦四皓。天下隆平。魏重于本。举国大治。今狗梵徒。而运役反天。常以会灵祇。恐不祥之兆耳。[(厂@?)*页]深图之。无空肆。一朝自倾。於为后天下笑也。素张目直视曰。异哉斯人。心气若是壮耶。因舍而不问(本传)○帝幸辽东。王文同。隋之酷吏也。令之巡察。河北诸郡。文同见沙门斋戒菜食者。以为妖妄。皆收付狱。此至河间。召诸郡官。入少有迟违者輙皆覆地。而棰杀之。求沙门相聚讲论。及长老共为佛事。会者数百人。文同以为聚结惑众。尽斩之。裸僧尼。验有淫状。非童男童女者数千人。复将杀之。郡中士女。号哭於路。诸郡惊骇。各奏其事。帝闻而大怒。遣使达以善意。驰锁之斩於河间。以谢百姓。雠人剖其棺。脔其肉而啖之。斯须而尽(隋书)。
　　甲戌　十年神僧法喜。语默不常。皆为吉凶之兆。炀帝幸维杨。闻其异召之。一日绕宫索羊头。帝恶之。以付廷尉。禁卫严甚。喜曰。丐于市饮食自若。有司以闻。帝启户视之。唯见袈裟覆黄金锁骨。遽白帝。诏以香泥。其骨塑之。是夕泥像起行。言笑如故。遂释其禁。及帝幸江都遇弑。方悟喜索羊头之验。喜一日置篑上下。以炽炭炙身。红烂乃示寂。葬之香山寺。后数岁。有自海上归者。见喜无恚。其人发冢视之。唯空棺焉。计其寿。已三百余岁矣(僧史)○炀帝在邸时。送法藏禅师灵寿杖。书云每策此杖时。愿相忆。又赐敬脱大扇。入内讲经论。
　　丙子　十二年。突厥国之先平凉杂胡也。有佗钵可汗。控弦数十万。中国惮之。佗钵益骄。每谓其下曰。我在南两儿。常孝顺。何患贫也。齐有沙门惠琳。被掠入突厥。琳谓佗钵曰。齐国富强者。有佛法耳。遂说以因。缘果报之事。佗钵闻而信之。建一伽蓝。遣使聘于齐氏。求净名涅盘华严等经。并十诵律。佗钵亦用躬行斋戒。绕塔行道。恨不生内地。在位十年而卒(隋史)。
　　丁丑　十三年。释法进初在益州。修水观。家人见水。以石投之。进出定。觉胸中痛。家人云。曾投石放水。进令明日见水可取石。胸即愈。自是八十年不出山。开皇中。蜀王秀临益。妃患心痛。使诸医治不损。乃遣使两度请师。不出。王大怒。自入山。将加罪焉。既见进。不觉战汗。王乃殷勤请行。进令王先行两日。进一旦便至。径入妃堂。妃见进流汗即安。进辞还山。王与妃送出。见进足离地四五寸。是年正月示寂(本传)○是年。炀帝孙越王侗立。十一月改元义宁。未几逊位王世充。世充使人赍药。诣侗所曰。愿王饮此酒。侗知不免。请与母相见。不许。遂布席。烧香礼佛。祝曰。从今已去。愿不生帝王尊贵之家也。伪谥恭帝(隋书)。
　　戊寅　大业十四年。恭帝义宁二年○帝南巡。以元德太子之子代王侑。留守长安。丙子十一月。李渊克长安。立侑为帝。尊帝为太上皇。十四年戊寅。炀帝遇弑。进封渊为唐王。是年五月。恭帝逊位于唐(李渊)。
　　宋山谷居士黄庭坚。撰吉州慈恩寺仁寿塔记云。隋皇文帝。方隐约时。有异人以舍利一掬遗之曰。以此福苍生。因忽不见。其后周失御。隋文受命。仁寿改元。诏分舍利三十。置浮图於天下高爽之地。皆发祥现瑞。三年又以所余舍利五十有三。分置五十三州。皆撰有德行僧。调护至其州。卜吉地为浮屠。吉州发蒙寺其一也。
　　僧之真伪。唯佛明之。自余凡小。卒未能辩。良由导俗化方。适缘不一。权道难谋。变现随俗。不可以威仪取。难得以事理求。通道为先。故无常准。经云。示众有三毒。又现邪见相。我弟子如是。方便度众生。所以二十四依。通三乘於季俗。一十六圣。穷六万而弘持。又有九十九亿三达真人。四十七贤六通明士。冥通佛性。显盖神功。遂使三有大州。释门所统。四轮围内。同禀仁风。能使七众归依。碎四魔於法身。三十八部弘护。证五翳於当时。固得代有浇淳。时逢信毁。淳信之俗。感淳果而高升。浇毁之徒。受浊报而下没。斯并无辜起恶。悯冒精灵。佛於尔无嫌。凡於佛有障。徒为谤讪。终难绝之。故周魏两武。威伏诸侯。轻欺佛法。妄使灭除。自贻伊戚。祸及其身。命穷政改。吁嗟何已。寻复兴复更显由来。斯兴亡在人。正法无没。良由前列众圣冥力住持。存废自彼。道无不在。岂得百年短寿。而距六万之修期乎。岂得以人中之圣睿。而抗天表之正真乎。岂得以生死之形仪。不格金刚之宝质乎。以四据星殊不可也。彼周魏两君明后辟。知万岁之焉有。审百年之不期。宝位由於非道。神识抱於愚蔽者。则自救无暇。焉能及人。皆谓常住万邦。鄙三五之称圣。威加四海。蔑尧舜之独夫。遂使诛除。佛化非我。谁能坐受天殃。贤愚同笑。故集僧中。为住持之巨证乎(感通录)。

　　历朝释氏资鉴卷第五
　　历朝释氏资鉴卷第六

　　　　闽扆峰沙门　熙仲　集

　　唐上

　　唐高祖李渊。字叔德。陇西成纪人也。其祖虎。与李弼等八人。佐周伐魏有功。皆为柱国。号八柱国。追封唐公。帝袭唐公。事隋。以功进封唐王。义宁二年岁戊寅。五月戊午。受隋恭帝禅。即位于大极殿。改元武德。国号唐。都长安。在位九年。盖高祖举晋阳之精兵。席卷长驱。奄有关中。命将出师。扫除乱略。降李密。击建德。擒世充。芟武周。剪黑闼。夷萧铣。六年之中。海内咸服。何成功之速哉。盖以太宗为其子也。太宗以龙凤之姿。天日之表。聪明英武。素有大志。而能结纳豪杰。拯民於水火之中。而措之衽席之上。高祖即位之六月。饭千僧于大极殿。四年。造灵圣寺於旧第。起义兵。则神人应而同力定乱。卫太宗而成大功。救安西。则天王现而鼓角鸣副。明皇虔祷诚意。造寺立圣像。七众沾恩。译经。制序文。四生蒙福。僧尼居道上。感武后之隆恩。菩萨现蛤蜊。启文宗之深信。可谓道合君臣。珠回玉转。奈何摧佛之表一进。赖宪宗付嘱之不忘。未几。灭僧之命颁行。乃武宗昏迷於邪惑。宣宗即位。佛位中尊。洗光佛日再扇真风。扬教海而注禅河。扫痴云而清宇宙。文物殷富。朝野歌吟。可谓中国之盛矣。唐有天下。二百九十一年。传二十一帝。惜乎末运权归宦官。此乱亡之兆也。齐家者治国之本。其本不正。至於天下分裂。则五代相次而起。五代之兴。始於梁朱温受唐禅。以黄巢降将逞其勇力。遂迁唐祚称后梁。二主凡十六年而为后唐。唐李克用假平雠之忠义。发迹阴山。以兵威霸业。遂移梁室。四主十五年而为后晋。晋石敬瑭。挟震主之威。乘衅而起。藉其兵力。以取天下。易於反掌。二主十一年而为后汉。汉刘知远。承戎虏蹂践之余。中国之主。故雍容南面。而天下归之。二主四年而为后周。周郭威负震主之威。挟不赏之功。乘危而发。亦一世之雄也。世宗异姓之亲。入承大统。贤佐有王朴。奇谋妙算。如指诸掌。画江之功。三关之役。皆朴之言验也。若朴者。器识学术。岂可以五代之士论哉。惜乎世宗享年不永。而朴之功。亦中道而废矣。周之有国。三主九年而归宋。其间同时僭伪霸国者有十。刘守光称北燕。刘隐称广南。王建称西蜀。李昴胄称江南刘。崇称河东王。审知称闽。钱谬称吴越。杨行密称淮南。马殷称湖南。高季兴称荆南。虽各据一方。皆崇佛法。造寺度僧。而闽之犹盛也。观乎僭伪。与五代同时。而起於丁卯。而尽於己未。凡五十三年。是为影国。究其五代之兴废。梁之亡也。父子兄弟。自相屠灭。天下从而叛之。若后唐之庄明宗。晋汉之高祖。始以功臣夷狄而兴国。终於功臣夷狄而丧邦。得之易而失之易。何足怪哉。周之亡也适圣人之兴。而天命有归焉。五代通五十三年。一十三主。总结为唐五代纪录云。
　　唐。姓李。名渊　都长安。二十一主。凡二百九十一年。禅于后梁。
　　高祖在位九年　隋越王侗(皇泰元年)　魏(李密)　夏(窦建德)　梁(萧铣)　凉(李轨)　秦(薛举)　定扬(刘武冈)　楚(林士弘)。
　　戊寅　五月。高祖神尧太武皇帝即位。改元武德。乃於朱雀南衢之上。普建道场。设无遮大会(通鉴)。
　　己卯　武德二年。郑王世充。鸩越王侗僭位。御史大夫郑颋不乐仕。固称疾不预事。一日谓世充曰。臣闻。佛有金刚不坏身。陛下真佛也。臣实多幸。得生佛世。愿弃官削发为沙门。服勤精进。以资陛下之神武。世充曰。国之大臣。声望素重。一旦入道。将骇物听。俟兵革休息。当从公志。颋固请不许。退谓妻子曰。吾束发从官。志慕名节。不幸遭遇乱世。流离至此。侧身猜忌之朝。累足危亡之地。智力浅薄。无以自全。人生会当有死。早晚何殊。姑此从吾所好。死亦无憾。遂削发披僧服(旧史)。
　　辛巳　四年。世民入城。观隋宫殿。叹曰。逞侈心。穷人欲。无亡得乎。废诸道场。城中僧尼。留有德者。各三十人。余皆反初。
　　六月。太史傅奕。先是黄巾。深忌佛法。上废佛法事十有一条云。释经诞妄。言妖事隐。损破国家。未闻益世。请胡佛邪教。退还天竺。凡是沙门。放归桑梓。则还淳返朴。李孔之化行焉。疏奏。帝虽信佛。而无果断。乃下诏问曰。弃父母之须发。去君臣之章服。有何利益。幸请释之。有释法琳。即对曰。琳闻。至道绝言。岂九流能辨。法身无像。非十翼所诠。但四趣茫茫。漂沦苦海。三界蠢蠢。颠坠邪山。诸子迷以自焚。凡夫溺而不出。大圣为之兴世。至人所以降灵。遂开解脱之门。示以安隐之路。中天王种。辞恩爱以出家。东夏贵游。厌荣华而入道。於是毁形而成其志。故弃须发之容。缁袍以会其道。故去君臣之服。虽形阙奉亲。而内怀其孝。礼乘事主。而心戢其恩。泽被冤亲。以成大愿。佑沾幽显。岂拘小违。上智之人。依佛语故为益。下凡之类。背圣教故为损。此其大略也。傅奕所奏。有司不行。奕乃多写表状。流布远近。琳乃着破邪论二卷。用拟奕词。尽折其谬。朝野咸诵之。琳又上储宫诸王。及公卿侯伯等启。故奕之奏。因而遂寝(释教录)。
