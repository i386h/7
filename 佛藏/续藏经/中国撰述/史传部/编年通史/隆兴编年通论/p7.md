<!-- { "loadSidebar": true } -->
　　大元九年。法师慧远以秦乱来师于晋。远出雁门贾氏。少为儒生。博极群书。尤邃周易庄老。尝与弟慧持造安法师席下。闻出世间法而悦之。叹曰。九流特秕糠耳。遂出家。安门徒数千。远居第一座。及关中扰乱。安散其徒。皆谆谆规诲而遣之。远别独不与一言。远怪问。安曰若汝吾何言哉。遂自荆州将之罗浮。抵浔阳见匡山爱之。庐於山阴。太守桓伊为创精舍。一昔风雷拔树鼓沙石。荡平其基致木于上。时以为神运焉。初太尉陶侃镇广州。有渔于海得文殊像送塞溪寺。寺尝经火而像屋无恙。其后侃镇武昌使人迎之。十辈不能举。既而丛力致之舟。舟輙没。遂失其像。时谣曰。侃唯剑雄。像以神标。可以诚致。难以力招。及远创寺心祈之。於是像冷然自至。时晋室微。而天下奇才多隐居不仕。若彭城刘遗民．豫章雷次宗．雁门周续之．新蔡毕颕之．南阳宗炳．张士民．季硕等从远游。并沙门千余人结白莲社。於无量寿像前建斋立誓期生净土。及闻罗什法师入关。远望风叙敬遣书通好。词曰。去岁得姚右军书。具承德闻。仁者曩日殊域越自外境。于时音译未交。闻风而悦。顷承怀宝来游则一日九驰。徒情欣雅味而无由造尽寓。目望途增其劳伫。夫旃檀移植则异物同熏。摩尼吐曜则众珍自积。且满愿不专美於绝代。龙树岂独善於前踪。今往比量衣裁。愿登高座为着之。什答曰。既未言面。又文词殊隔。导心之路不通。得意之缘圮绝。传译来贶粗述德风。比何如必备闻一途可以蔽百。经言末后东方当有护法菩萨。勖哉仁者善弘其事。夫财有五备福戒博闻辨才深智。兼之者道隆。未具者凝滞。仁者备之矣。所以寄言通好。因译传心岂其能尽。粗酬来意耳。损所致比量衣裁欲令登法座时着。当如来意。但人不称物以为媿耳。今往常所用鍮石双口澡鑵可以备法物数也。并遗偈一章曰。既已舍染乐。心得善摄否。若得不驰散。深入实相否。毕竟空相中。其心无所乐。若悦禅智慧。是法性无照。虚诳等无实。亦非停心处。仁者所得法。幸愿示其要。远复答以偈曰。本端竟何从。起灭有无际。一微涉动境。成此颓山势。惑想更相乘。触理自生滞。因缘虽无主。开涂非一世。时无悟宗匠。谁将握玄契。来问尚悠悠。相与期暮岁。初中国未有涅盘常住之说。但云寿命长劫。远曰。佛是至极。至极则无变。无变之理岂有穷哉。乃着法性论。略曰。至极以不变为性。得性以体极为宗。罗什见论叹曰。远未及见经。暗与理会。岂不妙哉。秦王姚兴致书饷远龟兹细缕杂变像以伸[款-士+止]敬。安城侯姚嵩献珠像并释论曰。大智论新记。龙猛所作。法师当冠以叙文。以昭示万世此邦道人同所钦闻也。远以大论文广。谦让不诺。乃抄其要为二十卷而别叙之。桓玄辅政。劝安帝沙汰僧尼。诏曰。沙门有能伸述经牒。演说义理。律行修整。可宣寄大化者听依所习。不者悉令罢道。唯匡山道德所居。不在搜简。远以书抵玄。阳纵而阴夺之。遂停其诏。远尝稽考禅宗别传之旨源流所自。及祖师达磨之来遂皆符合云。陶渊明隐居柴桑。从远问道深相敬仰。谢灵运投名入社。远拒之不内。及宗炳着明佛论。颜延之析达性论。周颙驳夷夏论。郑道子着神不灭论。皆禀远是正焉。至隆安中桓玄重申庾氷之义。欲沙门尽敬王者。朝廷承风旨多与玄合。因以问远曰。此一代大事。不可使朝廷失体也。得八座书。今以似君。君其件件详论不敬之意以释其疑便当行之。远答其书并着沙门不敬王者论五篇。剧陈所以不拜之意。玄始意坚。及得远论即缓其事。未几篡位。乃下书曰。佛法弘大所不能测。推奉主之情欲兴其敬。今事既在己。宜体谦冲。应诸道人勿复致礼也。安帝避玄还次浔阳。诏远见于行在。辅国何无忌劝远一出。远固辞以疾。帝再诏问劳。勑九江太守岁时送米资奉。卜居三十年。影不出山迹不入俗。每送客以虎溪为限。弟慧持亦有高行。莲社众数千。持居第一座。太尉王珣尝问豫章刺史范宁。远公与持孰愈。宁曰贤弟兄也。珣曰。但令如弟。所未易有。况复贤耶。远临终。其徒进蜜浆者。远惧违律。令左右捡律。未终卷遂合掌西面而逝。年八十有三。谢灵运制其碑。有匡山集三十卷行于世。
　　本朝明教大师契嵩过远影堂。列六事题之。其辞曰。陆修静异教学者而送过虎溪。是不以人而弃言也。陶渊明耽湎于酒而与之交。盖简小节而取其达也。跋陀高僧以显异被摈而延且誉之。恙重有识而矫嫉贤也。谢灵运以心杂不取而果没于刑。盖识其器而慎其终也。卢循欲叛而执手求旧。盖自信道也。桓玄震威而抗对不屈。盖有大节也。大凡古今人情。莫不畏威而苟免。忘义而避疑。好名而昧实。党势而忍孤。饰行而畏累。自是而非人。孰有道尊一代为贤者师肯以片言而从其人乎。孰有夙禀胜德为行耽洁肯交醉卿而高其达乎。孰有屈人师之尊礼斥逐之客而伸其贤乎。孰有拒盛名之士不与於教而克全终乎。孰有义不避祸敦睦故旧而信道乎。孰有临将帅之威在杀罚暴虐之际守道不挠而全其节乎。此固远公识量远大独出於古今矣。若其扶荷至教。广大圣道。垂裕於天人者。非蒙乃能尽之其圣欤贤耶。伟乎大块噫气。六合清风。远公之名闻也。四海秋色。神山中耸。远公之清高也。人龙僧凤。长揖巢许。远公风轨也。白云丹壑。玉树瑶草。远公栖处也。
　　论曰。去孔子百年而有孟轲。当孟轲时孔子之道几衰焉。轲於是力行而振起之。自大教东流凡三百年而有远公。当远公时沙门寖盛。然未有特立独行宪章懿范为天下宗师如远公者。吾道由之始振。盖尝谓远有大功於释氏。犹孔门之孟子焉。
　　刘程之。字仲思。彭城人。少孤事母以孝闻。才藻自负。不委气于时俗。虽寒饿在己威福在前。其意湛如也。司徒王谧．丞相桓玄．侍中谢混．太尉刘裕咸嘉其贤。欲相推荐。程之力辞。乃之匡山托于远公。远曰。官禄巍巍。何以之为。程之曰。君臣相疑。疣赘相亏。晋室无盘石之固。物情有累卵之危。吾何为哉。远然其说。大相器厚。太尉裕亦以其志不可屈。与群公议遗民之号旌焉。时雷次宗．周续之．毕颕之．张秀实．宗炳等同依远公。远曰。诸君之来。岂宜忘净土之游乎。有心焉当加勉励。无宜后也。以程之最文。使志其事。号莲社誓文。其辞曰。维岁在摄提格七月戊辰朔二十八日乙未。法师释慧远真感幽兴霜怀特发。乃延命同志息心正信之士雷次宗．刘程之等百有二十三人。集于卢山之阴般若台精舍阿弥陀像前。率以香华敬荐而誓。惟兹一会之众。夫缘化之理既明。而三世之传显矣。迁感之数既符。则善恶之报必矣。推交臂之潜沦。悟无常之期切。审二报之相催。知险阻之难拔。此其同志诸贤所以夕愓宵勤仰思攸济者也。盖神者可以感涉而不可以迹求。必感之有物则幽路咫尺。苟求之无方则渺茫河津。今幸以不谋而感。佥心西境。叩篇开信亮情天发。乃机象通於寝梦。欣欢百於子来。於是云图表晖景侔神造。功由理谐事非人运。兹实天启其诚冥运来萃者矣。可不克心克念重精迭思以凝其虑哉。然景绩参差功福不一。虽晨期云同而夕归攸隔。即我师友之眷良可悲矣。是以慨然胥命整衿法堂。等施一心亭怀幽极。誓兹同人俱游绝域。其有警世绝伦首登神界。则无独善於云峤。忘兼全於幽谷。先进后升勉思汇征之道。然后妙观大仪启心真照。识以悟新形由化革。籍芙蕖於中流。荫琼柯以咏言。飘灵衣於八极。汍香风以穷年。体忘安而弥穆。心超乐以自怡。临三途而缅谢。傲天宫而长辞。绍众灵而继轨。指太息以为期。究兹道也岂不弘哉。程之自於西林北涧别立禅房。养志安贫。研精玄理。精勤不倦。具持禁戒。宗张等咸叹仰之。日专坐禅。始涉半岁即於定中见佛光照大地皆真金色。既出定已愈益怡悦。居山十五年又於念佛中见弥陀佛身紫金色。毫光散烛。垂手慰接以临其室。程之慰幸悲泣自陈曰。安得如来为我摩顶。覆我以衣耶。俄而佛摩其顶。引伽梨以覆之。习日念佛又见身入七宝池。池有莲华皆青白相间。其水湛湛若无畔岸。中有一人项有圆光胸题卍字。指池谓程之曰。八功德水。汝可饮之。遂掬饮之。甘美非常。及寤犹觉异香发於毛孔。叹曰。此吾净土之缘至矣。谁致六和之众与我证明。庐阜诸僧既而皆集。程之对像焚香再拜。祝曰。我以释迦遗教故知有无量寿佛。此香当先供养释迦如来。次乃供养阿弥陀佛。然后供养法华会中佛菩萨众。至於十方佛菩萨。愿令一切有情俱生净土。乃与众上人叙别。西向端坐敛手而逝。年五十九。周续之．宗炳．雷次宗等。南史有传。同修莲社。世号十八贤。唐白乐天庐山草堂记云。昔永远宗雷辈十八人。同入此山。老死不反。
　　太元初。符秦盛时德星屡现。太史奏。外国当有智人入辅。及秦王攻襄阳得法师道安。喜以为应。安谦让不敢当。因劝秦主迎龟兹国法师鸠摩罗什。坚从之。即遣骁骑将军吕光以铁骑七万伐龟兹。谓曰。若获罗什。驰驿送归。光军至。什谓龟兹王白纯曰。国运替矣。有勍敌从日下来。宜供承之。勿抗其锋。纯不纳。拒之。大为光所破。遂获罗什。光见什齿少。凡人戏之。妻以龟兹王女。什苦辞以为不可。光饮以醇酒。同闭室中。遂为所逼。及光还而符坚已败。因僭王姑臧。父子相继。皆庸材不知道。什蕴深解。混居其国亡所宣化。秦主姚苌者。西戎羌也。符坚之败。苌为宿将。率其部属反叛。坚与之战不利。遂为苌缢杀之于佛寺。苌袭其位。都雍关。改长安为常安。在御八年。符坚领鬼兵白日入宫刺中其阴。出血石余而崩。子兴即位。降帝号而称天王。未几干戈寝息风化大行。嘉祥沓现。及树连理创生於殿庭。咸谓智人入国之瑞。乃遣姚硕德伐凉吕隆。迎罗什法师至。秦主深加礼遇。侍以国师。大阐经论。震旦宣译至符秦并什法师等。两朝出经律论三藏凡八百余卷云。
