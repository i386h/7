<!-- { "loadSidebar": true } -->
　　叙曰。有梁祚微。祸难自作。东魏贼侯景因隙来奔。高祖建议内之。封为河南王。乘宠作乱遂陷台城。先是梁湘东王出镇荆陕。使王僧辩．陈霸先等平金陵。未几湘东为西魏所灭。侯景既诛。僧辩仍为霸先所杀。太平元年梁帝逊位。霸先即帝位于金陵。以姓为国。盖吴兴长城人也。素为豪族。异禀绝伦。长九尺二寸。须长三尺。垂手过膝。神明高放。众所推重。既临大宝复梁旧政。崇重释氏。金陵旧来七百余寺。侯景焚荡几尽。陈高祖登极悉皆修复。翻经讲道不替前朝。自创国至祯明三年。凡五帝三十三年。国入于隋。其二十四年与周同政。九载与隋同政。时天竺优禅尼国三藏法师拘那陀罗。陈言真谛。十四年间随处译经论疏传等四十八部凡二百三十二卷云。
　　禅师慧闻者。尝抽藏经得中观论。及开卷。妙悟其旨。即遥礼龙树为师。其后慧思依之。於三七日中得宿命智。而习漏未尽。后於定中放身倚壁。未至间豁然悟入法华三昧及旋陀罗尼门。繇是奉菩萨三聚净戒。不衣丝绵。苦寒即以熟艾傅其座。道行着闻。时称思大和尚。或问何不下山教化众生。思答曰。三世诸佛被我一口吞尽。何有众生可化。尝不豫。因念曰。病由业生。业由心起。心缘不起。外境何状。业病与身都如云影。作是观已身遂轻安。陈高祖征至都安置栖玄寺。甚蒙咨揖。久之辞还南岳。
　　法师洪偃。雅为文帝所重。及齐使崔武子来朝。而武子有专对才。朝廷惮之。帝以偃才学两优。命馆伴武子。武子加叹而归。由是朝议欲夺其志。敛以冠巾。偃闻命即绝食以死自誓。帝以其确诚从之。时称偃四绝。谓咨容．德行．文章．草隶。临终谓其徒曰。世人为贪心之所暗。贪己则惜落一毫。贫他则永无厌足。至於身死之后。高其坟重其椁。必谓九泉之下还结四邻。一何可叹。今瞑目之后。以脯腊鄙形布施飞走。及卒弟子如其诫。有文集二十卷。诏藏秘阁。
　　法师宝琼。陈宣帝命为僧统。缓御有法。四众安之。屡入重云殿讲道。帝尊之为师。初梁魏间。僧统盛饰杖直僭拟官府。至是琼奏罢之。每出从数陀头杖笠而已。于时海东十有二国。闻琼道德不可见。遂共遣使奉金帛求琼画像。其为天下敬慕如此。及卒。法师昙衍继为僧统。亦有重名。衍初生下而四十牙已具。举世异之。

　　隆兴佛教编年通论卷第八
　　隆兴佛教编年通论卷第九

　　　　隆兴府石室沙门　祖琇　撰

　　周

　　叙曰。周之艺祖。字文觉者。即魏大丞相泰之世子也。泰举高阳王为帝。迁都长安。号西魏。凡一十八年。废帝更立齐王为帝。四年而泰薨。觉承魏禅。当年被废。立弟毓为帝。四年而殂。乃立弟邕。邕即周武帝也。阅十余年至建德初。惑於道士张宾等妖言。恶黑衣之谶。除废释氏。毁寺院四万余所。僧三百万悉令还俗。洎灭齐。未几改元。宣政五月而殂。太子赟立。自称天元皇帝。大象二年五月崩。太子衍立。明年二月禅位于隋。周五主凡二十五年。国除初宇文泰及大冢宰宇文护并崇重佛法。与西域三藏十余人宣译经论天文等凡百余卷云。
　　天和二年。武帝命名儒僧道伸述三教利病。沙门道安作二教论二十篇。以儒道九流为外教。释氏为内教。意谓上古朴素。坟典之诰未弘。淳风日浇。丘索之文乃着。苞纶七典。统括九流。咸为治国之谋。并是修身之具。若派而分之数应为九。若总而合之则同属儒宗。今乃一化之内令九流争川。大道之世使小成竞辨。岂不上伤皇极莫大之风。下开拘放鄙荡之弊哉。及阐绎内典奏之于朝。久而无报。安勤於奉母。凡薪水饮食皆自力营进。其徒有代之者。安曰。吾母也。岂以劳人哉。及周武废教。以安宿望欲官之。安以死拒绝。寻以大教堙阨号恸而卒。
　　建德二年。武帝始欲偏废释教。因大集百僚。命沙门与道士辨优劣。预令道士张宾饰诡辞以挫释子。冀即其义负而挤之。于时法师知炫对帝抗酬辞吐精壮。帝意宾不能制。即逞天威垂难辞。左右叱炫听制旨。炫安详应对陈义益高。陪位大臣莫不动容钦叹。帝不能屈。明日诏下遂兼道教罢之。
　　法师静蔼者。闻诏下慨然曰。食周之粟而忘其事谓之忠乎。即诣阙奉表求见。武帝许之。及引对。极陈毁教祸福报应之事。指证明验。帝为改容。顾业已成。既行之诏不可返。因谢遣之。蔼退而泣曰。大教阨塞。吾何忍见之。遂遁入终南山。帝寻欲官之。遣卫士求蔼。蔼闻徙入太一山。卫士不获而返。蔼以法灭号泣。七日夜声不绝。撰三宝录二十卷。假设主宾抑扬飞伏。广罗文义弘赞大乘。并录见闻事实。藏诸岩洞。庶后代之再兴耳。寻告弟子曰。吾生无补于世。将事舍身。众号泣不许。因令侍者出山。蔼沥血书偈一篇。遂坐盘石留一内衣。自条其肉布於石上。引肠胃挂于松枝。五藏皆外见。余筋肉手足头面呙(音寡)折都尽。以刀割心捧之而卒。侍者归山犹见捧心而坐。余骸并无遗血。但白乳傍流凝於石次。闻者靡不流涕。时年四十有五。
　　是岁周武焚毁经像。有民部侍郎任君者与府属宴次。仰见云间有物六段隐隐而没。一最小者翔空如幡。俄堕其所。任君取视之。乃大般若经第十九卷。自火焰间出而不烬者。因秘之。宣帝复教。任奏上。盖帝年十有九云。
　　六年。周武灭北齐。据邺都。集僧道宣废教之旨。略曰。世法三教其风弥远。考定至理多愆陶化。六经儒教文通治道。礼义忠孝於世有宜。须至存立。且真佛无像遥敬表诚具见经旨。而世空崇塔庙丽饰精蓝取以求福。愚人信顺倾竭珍财虚引糜费。凡是经像皆从毁灭。父母之恩罔极之重。沙门不敬悖逆之甚。应僧尼道士尽宜反服以崇孝养。朕意如此。卿等若别有理可尽意对。无退有谤言。法师慧远排众出对曰。陛下统临大国得一居尊宪章三教。而明诏曰。真佛无像诚如纶旨。然耳目苍生赖经闻佛。籍教表真。若将废之无以兴善。帝曰。虚空真佛咸自有之。何假经像。远曰。汉明已前经像未至此方。生民未见有称虚空真佛者。若不籍教而知。则三皇已前未有文字应合自知五常。若以泥像无情事之无益。上古穴居野处不服仁义。而五帝观象设教。神而化之使民则之。今天子七庙施主。亦是敬顺之道。讵可废邪。又诏旨遣僧反服以崇孝养。孔子曰。立身行道以显父母。孝之终也。仁者智养岂必在家始曰为孝。帝以远抗旨。怒见词色。远凛然无惧。复进曰。陛下纵势力轻毁大教。佛言幽冥祸福之报初不以贵贱为等。贫道窃为陛下惜之。敕左右引退。不怿而罢。时齐境僧尼二百余万并令反服。周武既克齐而威震天下。远独抗对不挠。帝高其劲正。不抵以罪。遂遁入汲郡之西山。远貌丰美。腰十围。声如锺。每临讲席见者心肃。疏华严．涅盘等经。及隋革命。雅为文帝所重。
　　七年。周武帝殂。子宣帝即位。终南紫盖山沙门法藏削发具僧仪入都。有司以闻。帝忻然曰。朕欲兴复释氏而僧自紫盖来。即召见之。问曰。朕已处分修陟岵寺将复释教。而朝议以为先朝所行未易遽革。师今远来何以教朕。藏词旨浅讦。大忤帝意。斥遣之。
　　先是任道琳者。以学业淹博得近周武。议论二十余日。酬酢七十番。周武穷极精思不能屈。尝许以复教。会其崩不果。至是道琳伸请尤力。帝从之。
　　二月二十六日诏曰。佛法弘大。前古共崇。讵宜沉隐舍而不行。自今应王公下逮黎庶并宜修事。知朕意焉。四月二十八日复诏曰。教义幽深神奇弘大。虽以广开化仪通其修事。而崇奉之徒勿须剪发以乖大道。宜规菩萨仪范。权服冠缨。所司条为仪注。於是琳等妙选旧沙门懿行贞粹声望卓异者百二十人。入陟岵寺仍旧住持。未几周祚衰。隋文革命。大复释氏焉。
　　论曰。南山宣公志任道琳对周武论辨。往复七十余番。而周武多劫持教乘余论以拒琳。其间亦有可观者。正如六经垂世本乎致君泽民。而王莽用以文奸。岂不谬欤。美哉琳公之达。既从其罢道。乃以士褐求见。及对制问。则约儒释垂佑於天人义同者优柔启迪之。周武之惑几於少解。遽会其殂。而宣帝复教亦其力也。使琳立朝处变故之际。虽陈平狄梁公亡以加焉。炫远二公奋词鲠正。重法忘躯。周武恃爵位为天下劝赏。欲富贵之。彼上人者岂斯人之徒欤。安蔼二公教存则生。教灭则亡。呜呼。颜段之流也贤哉。

　　隋

　　夫天命有隋膺斯五运。帝君荣佑宅此九州。所以诞育之初神光洞发。君临已后灵瑞竞臻。故使天兆龟文水浮五色。地开泉醴山响万年。云庆露甘珠明石变。聋闻瞽视哑语躄行。禽兽见非常之祥。草木呈难纪之瑞。是知昔闻七宝匪局金轮。今则神异四时徧知王烛。往以赤若之岁黄屋驭宸。土制水行兴废毁之佛日。火乘木运启嘉号於开皇。高祖以周靖帝大定二年黄龙降於旧第。卿云见於城闉。二月十三日周以帝祚归禅在隋。景命既临。服黄替皂。废周六官。依汉三省。佛日还曜。法水潜通。其冬有周沙门赍西域梵经二百余部膺期而至。下敕所司访人翻译。开皇二年仲春之月便就宣传。季夏诏以龙首之山川原秀丽卉木滋阜宜建都邑。凡城殿门县园寺皆以大兴为额。三宝慈化自此而兴。万国仁风缘兹远大。伽蓝郁峙法宇交临。开士肩联信心锺接。及仁寿启号宝塔是兴。百有余州皆陈瑞应。于斯时也四海静浪九州无尘。大度僧尼将三十万。崇缉寺宇向有五千。翻译道俗二十四人。所出经论垂五百卷。及炀帝嗣箓。卜宅东都。仍於洛滨上林园置翻经馆。四事供养无乏于时。今叙一朝两代三十七年。祖师硕儒高僧法匠十有五人。显太隋我教之隆盛焉。
