<!-- { "loadSidebar": true } -->
　　其国王遣使中国。取贝多树子於佛殿旁种之。高可二十丈。其树东南倾。王恐倒故。以八九围柱柱树。树当拄处心生。遂穿柱而下。入地成根。大可四围许。柱虽中裂。犹里在其外。人亦不去。树下起精舍。中有坐像。道俗敬仰无倦。城中又起佛齿精舍。皆七宝作。王净修梵行。城内人信敬之情亦笃。其国立治以来。无有饥荒丧乱。众僧库藏多有珍宝无价摩尼。其王入僧库游观。见摩尼珠。即生贪心欲夺取之。三日乃悟。即诣僧中稽首悔前罪心。告白僧言。愿僧立制。自今已后勿听王入其库看。比丘满四十腊。然后得入。其城中多居士长者。萨薄商人。屋宇严丽。巷陌平整。四衢道头。皆作说法堂。月八日十四日十五日。铺施高座。道俗四众。皆集听法。其国人云。都可五六万僧。悉有众食。王别於城内。供五六千人。众须食者。则持本钵往取。随器所容。皆满而还。佛齿常以三月中出之。未出十日。王庄校大象。使一辩说人。着王衣服。骑象上。击鼓唱言。菩萨从三阿僧祇劫。苦行不惜身命。以国妻子。及挑眼与人。割肉贸鸽。截头布施。投身饿虎。不吝髓脑。如是种种苦行。为众生故。成佛在世。四十九年说法教化。令不安者安。不度者度。众生缘尽乃般泥洹。泥洹已来一千四百九十七年。世间众生长悲。却后十日佛齿当出。至无畏山精舍。国内道俗。欲植福者。各各平治道路。严饰巷陌。办众华香供养之具。如是唱已。王便夹道两边。作菩萨五百身。种种变现。或作须大拿。或作睒变。或作象王。或作鹿马。如是形像。皆彩画庄校。状若生人。然后佛齿乃出。中道而行。随路供养。到无畏精舍佛堂上。道俗云集。烧香然灯。种种法事。昼夜不息。满九十日乃还城内精舍。城内精舍至斋日。则开门户。礼敬如法。无畏精舍东四十里。有一山。山中有精舍。名跋提。可有二千僧。僧中有一大德沙门。名达摩瞿谛。其国人民。皆共宗仰。住一石室中。四十许年。常行慈心。能感蛇鼠。使同止一室。而不相害。城南七里。有一精舍。名摩诃毗诃罗。有三千僧住。有一高德沙门。戒行清洁。国人咸疑是罗汉。临终之时。王来省视。依法集僧而问。比丘得道耶。便以实答言。是罗汉。既终。王即案经律以罗汉法葬之於精舍东四五里。积好大薪。纵广可三丈余。高亦尔。近上着栴檀沈水诸香木。四边作阶。上持净好白[迭*毛]。周匝蒙[廿/积]。上作大舆床。似此间輲车。但无龙鱼耳。当阇维时。王及国人。四众咸集。以华香供养。从舆至墓所。王自华香供养。供养讫。舆着[廿/积]上。苏油遍灌。然后烧之。火然之时。人人敬心。各脱上服及羽仪伞盖。遥掷火中。以助阇维。阇维已。即检取骨。以起塔。王笃信佛法。欲为众僧作新精舍。先设大会饭食僧供养已。乃选好上牛一双。金银宝物庄校角上。作好金犁。王自耕四边。然后割给民户田宅。书以铁劵。自是已后。代代相承。无敢废易。

　　续博物志
　　释氏之源

　　秦二十一年。铸金狄十二。释氏之源。本霍去病讨休屠王。获其祭天金人。武帝以为神。列於甘泉宫。魏黄初元年。徙长安铜狄。重不可致。或言金狄泣。因留霸城南。人有见蓟子训与父老。共摩铜狄曰。正见铸此时计尔日已近五百年矣。董卓毁其九为钱。苻坚毁其二为钱。其一。百姓推置陕北河中。或云翁仲头髻常出。晋军至。髻不复出。

　　野客丛谈
　　佛入中国

　　傅奕韩退之皆言。佛自后汉明帝时。始入中国。此盖论其显然者。不知佛法之入中国。其来久矣。观魏略西戎传曰。昔汉哀元寿元年。博士景虑。受大月氏王使伊存口传浮屠经。又观刘向列仙序曰。得仙者百四十六人。其七十四人。已在佛经。则知汉成哀间。已有佛经矣。观汉武故事。昆邪王杀休屠王。以其众降。得金人之神。上置之甘泉宫。金人皆长丈余。其祭不用牛羊。惟烧香礼拜。上使依其国俗。又元狩三年。穿昆明池。底得黑灰。帝问东方朔。朔曰。可问西域道人。知是劫灰。又知佛法自武帝时已入中国矣。今人惟知佛法入中国。自明帝始。不知自武帝始也。薛正已记。仲尼师老聃。老聃师竺乾。审是则佛入中国。又不止於武帝。

　　墨池浪语
　　佛法入中国

　　佛法入中国。不始於汉明帝。列子西方有圣人。老子师竺乾可证。盖周穆王时。文殊目连来化穆王。即列子所谓化人也。化人示穆王云。高四台是迦叶佛说法处。因造三会道场。至秦穆公时。扶风获一石佛。穆公不识。弃马坊中。公疾令由余往视之。曰此真佛神也。公取像澡浴。安清净处。像遂放光。公宰牲祭之。神擎弃远处。由余又曰。臣闻佛清净。所有供养。烧香而已。公遂欲造佛像。由余於高四台南村。得一老人姓王名安。年百八十。自云曾於三会道场。见人造之。臣老无力。村北有兄弟四人。曾於道场内。为诸匠执作。今请共造成一铜像。相好圆备。公悦大赏赉之。彼人於土台上。造重阁。高三百尺。时人号为高四台。其人姓高。兄弟四人同立故也。故名高四。然则秦穆公时。佛法已入中国矣。

　　(古今图书集成)释教部汇考卷第七(终)

