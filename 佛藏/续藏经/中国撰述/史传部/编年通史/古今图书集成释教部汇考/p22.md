<!-- { "loadSidebar": true } -->
　　天历二年。建佛寺置总管府。及营缮提点。总其工役。并给以永业。又大作佛事。受佛戒於帝师。给金银钞币。送故帝师舍利还其国。免僧尼一切徭役　按元史文宗本纪。天历二年。春正月丙寅。帝幸大崇恩福元寺。己巳赐内外军士四万二千二百七十人。钞各一锭。作佛事。中书省臣言。佛事岁费。以今较旧增多。金千一百五十两。银六千二百两。钞五万六千二百锭。币帛三万四千余匹。请悉减汰。从之。二月建游皇城佛事。三月己巳。命改集庆潜邸。建大龙翔集庆寺。夏四月丁酉。给钞万锭。为集庆大龙翔寺。置永业。河南廉访司言。河南府路。以兵旱民饥。乞括江淮僧道余粮以赈。从之。五月以储庆司所贮金三千锭。银百锭。建大承天护圣寺。乙亥幸大圣寿万安寺。作佛事於世祖神御殿。又於玉德殿及大天源延圣寺作佛事。秋八月庚子。命阿荣赵世安。督造建康龙翔集庆寺。甲寅置隆祥总管府。秩正三品。总建大承天护圣寺工役。九月乙卯朔。作佛事於大明殿兴圣隆福诸宫。市故宋太后全氏田。为大承天护圣寺永业。己未立龙翔万寿营缮提点所。海南营缮提点所。并秩正四品。隶龙翔总管府。冬十月己丑。立大承天护圣寺营缮提点所。秩正五品。甲辰畏兀僧百八人。作佛事於兴圣殿。戊申作佛事於广寒殿。庚戌以亲祀太庙礼成。诏天下罢大承天护圣寺工役。十一月乙卯。以立皇后诏天下。受佛戒於帝师。作佛事六十日。后八不沙请为明宗资冥福。命帝师率群僧作佛事。七日於大天源延圣寺。皇后以银五万两。助建大承天护圣寺。西夏僧总统封国公。冲卜卒。其弟监藏班臧卜袭职。仍以玺书印章与之。丙寅改普庆修寺人匠提举司。为营缮提点所。秩从五品。隶隆祥总管府。以平江官田百五十顷。赐大龙翔集庆寺。及大崇禧万寿寺。十二月以西僧辇真吃剌思为帝师。诏僧尼。徭役一切无有所与。辛卯命帝师。率其徒作佛事於凝晖阁。诏诸僧寺田自金宋所有。及累朝赐予者。悉除其租。其有当输租者。仍免其役。僧还俗者。听复为僧。己亥遣使驿致故帝师舍利还其国。给以金五百两。银二千五百两。钞千五百锭。币五千匹。壬寅命江浙行省。印佛经二十七藏。甲辰以明年正月武宗忌辰。命高丽汉僧三百四十人。预诵佛经二藏於大崇恩福元寺。壬子织武宗御容成。即神御殿作佛事　按盖苗传。苗擢监察御史。天历初。文宗诏以建康潜邸为佛寺。务穷壮丽。毁民居七十余家。仍以御史大夫。督其役。苗上封事曰。臣闻。使民以时。使臣以礼。自古未有不由斯道。而致隆平者。陛下龙潜建业之时。居民困於供给。幸而获睹今日之运。百姓跂足举首。以望非常之恩。今夺农时。以创佛寺。又废民居。使之家破产荡。岂圣人御天下之道乎。昔汉高帝兴於丰沛。为复两县。光武中兴。南阳免税三年。既不务此。而隆重佛氏。何以满斯民之望哉。且佛以慈悲为心。方便为教。今尊佛氏。而害生民。无乃违其方便之教乎。台臣职专纠察。表正百司。今乃委以修缮之役。岂其礼哉。书奏。御史大夫。果免督役。
　　至顺元年。帝及皇后。燕王。明宗皇子。并受佛戒。大赐诸寺钞币田土为永业。遣使赍金银诣杭州。书佛经。命河南诸行省。诵藏经。是岁以中书省臣言。减上都岁作佛事百六十五所。为百四所。永为例　按元史文宗本纪。至顺元年春正月。遣使赍金千五百两。银五百两。诣杭州书佛经。赐海南大兴龙普明寺。钞万锭。市永业地。戊寅赐隆禧总管府。田千顷。二月丁酉。帝及皇后。燕王阿剌忒纳答剌。并受佛戒。己亥命明宗皇子。受佛戒。诏谕枢密院。以屯田子粒钞万锭。助建佛寺。免其军卒土木之役。命市故瀛国公赵[显-页]田。为大龙翔集庆寺永业。御史台臣言。不必予其直。帝曰。吾建寺为子孙黎民计。若取人田。而不予直。非朕志也。夏四月壬午朔。命西僧作佛事。於仁智殿。自是日始。至十二月终罢。以陕西饥。勅有司作佛事七日。壬辰。以所籍张珪诸子田四百顷。赐大承天护圣寺为永业。壬寅括益都般阳宁海闲田十六万二千九十顷。赐大承天护圣寺为永业。立益都广农提举司。及益都般阳宁海诸提领所。并隶隆祥总管府。五月己卯。遣使诣五台山作佛事。六月命河南湖广江西甘肃行省。诵藏经六百五十部。施钞三万锭。秋七月命西僧。为皇子燕王作佛事。闰七月籍锁住野里牙等库藏田宅奴仆牧畜。给大承天护圣寺为永业。中书省臣言。内外佛寺三百六十七所。用金银钞币不赀。今国用不充。宜从裁省。命省人及宣政院臣。裁减上都岁作佛事。百六十五所。定为百四所。令有司永为岁例。八月有言蔚州广灵县地产银者。诏中书大禧院。遣人莅其事。岁所得银。归大承天护圣寺。辛酉以世祖是月生。命京师率僧百七十人作佛事。九月丙午。命西僧作佛事於大明殿。至治初以白云宗田。给寿安山寺为永业。至是其僧沈明琦以为言。有旨令中书省改正之。十一月命帝师率西僧作佛事。内外凡八所。以是日始。岁终罢。十二月诏龙翔集庆寺工役佛事。江南行台。悉给之。丁卯命西僧於兴圣光天宫十六所。作佛事。
　　至顺二年。加僧宝峰司徒。立广教总管府。以掌僧尼之政。又以僧为国师。赐金玉印。大建寺作佛事。以金书佛经。是岁以宣政院臣言。列圣神御殿。及诸寺佛事。岁二百十六。勅汰其十六。为定式　按元史文宗本纪。至顺二年春正月庚辰。住持大承天护圣寺僧宝峰加司徒。丁亥以寿安山英宗所建寺未成。诏中书省给钞十万锭供其费。仍命燕铁木儿撒迪等。总督其工役。戊子以晋邸部民刘元良等二万四千余户。隶寿安山大昭孝寺为永业户。二月戊申。立广教总管府。以掌僧尼之政。凡十六所。曰京畿山后道。曰河东山右道。曰辽东山北道。曰河南荆北道。曰两淮江北道。曰湖北湖南道。曰浙西江东道。曰浙东福建道。曰江西广东道。曰广西两海道。曰燕南诸路。曰山东诸路。曰陕西诸路。曰甘肃诸路。曰四川诸路。曰云南诸路。秩正三品。府设达鲁花赤总管同知府事判官。各一员。宣政院选流内官。拟注以闻。总管则僧为之。己未命西僧为皇子古纳答剌作佛事一周岁。甲子中书省臣言。陛下不用经费。不劳人民。创建大承天护圣寺。臣等愿上向所易钞本十万锭。银六百锭。助建寺之需。从之。甲戌命田赋总管府税矿银。输大承天护圣寺。三月特令沙津爱护持必剌忒纳失里。为三藏国师。赐玉印。戊子以西僧旭你迭八答剌班的。为三藏国师。赐金印。以籍入速速班丹彻理帖木儿赀产。赐大承天护圣寺。为永业。庚子以将幸上都。命西僧作佛事於乘舆次舍之所。夏四月命西僧於五台及雾灵山作佛事。各一月。为皇太子古讷答剌祈福。发卫卒三千。助大承天护圣寺工役。诏以泥金畏兀字书无量寿佛经千部。五月丙戌太禧宗禋院臣言。累朝所建大万安等十二寺。旧额僧三千一百五十人。岁例给粮。今其徒猥多。请汰去九百四十三人。制可。乙未诏以泥金书佛经一藏。甲辰宣政院臣言。旧制列圣神御殿。及诸寺所作佛事。每岁计二百十六。今汰其十六。为定式。制可。秋七月命西僧於大都万岁山悯忠阁。作佛事。起八月八日。至车驾还大都日止。九月御史台臣言。大圣寿万安寺坛主司徒严吉祥。盗公物畜妻孥。宜免其司徒坛主之职。从之。冬十月辛酉。命西僧作佛事於兴圣宫。十有五日。
　　至顺三年。置兴瑞司。掌中宫佛事。以作佛事。释囚。遣使往帝师所居。以珠织制书谕其属。仍分赐钞币。又给僧司徒印。是岁宁宗即位。以皇弟受戒於西僧　按元史文宗本纪。至顺三年三月。置兴瑞司。掌中宫岁作佛事。秩正三品。乙未以帝师泛舟於西山高梁诃。调卫士三百挽舟。四月以作佛事祈福。释御史台所囚定兴刘县尹及刑部囚二十六人。五月遣使往帝师所居撤思吉牙之地。以珠织制书宣谕其属。仍给钞四千锭。币帛各五千匹。分赐之。辛卯复以司徒印。给万安寺僧严吉祥。诏给钞五万锭。修帝师巴思八影殿。秋七月乙亥。命僧於铁幡竿修佛事。施金百两。银千两。币帛各五百匹。布二千匹。钞万锭　按宁宗本纪。至顺三年十月。帝即位。以皇弟燕帖古思。受戒於西僧加儿麻哇剌。
　　顺帝元统二年。诏节佛事冗费　按元史顺帝本纪。元统二年春正月癸卯。勅僧道与民一体充役。三月甲辰。中书省臣言。兴和路起建佛事。一路所费。为钞万三千五百三十余锭。请依上都大都例给膳僧钱。节其冗费。从之。夏四月乙酉。中书省臣言。佛事布施费用太广。以世祖时较之。岁增金三十八锭。银二百三锭四十两。绘帛六万一千六百余匹。钞二万九千二百五十余锭。请除累朝期年忌日之外。余皆罢。从之。
　　至元元年冬十二月。诏凡有妻室之僧。令还俗为民。既而复听为僧　按元史顺帝本纪云云。
　　至元二年。冬十一月丁巳。遣河南行省。平章政事玥珞普华於西番为僧。十二月以燕铁木儿居第。赐灌顶国师曩哥星吉。号大觉海寺。塑千佛於其内。
　　至元三年冬十二月。征西域僧伽剌麻。至京师。号灌顶国师。赐玉印。
　　至元五年。春正月癸亥。禁滥予僧人名爵。
　　至正元年春正月。命永明寺。写金字经一藏　按以上俱元史顺帝本纪云云。
　　至正二年。以纳麟言。行宣政院。设崇教所。治僧狱讼　按元史顺帝本纪。不载　按纳麟传。至正二年。麟除行宣政院使。上天竺耆旧僧弥戒。径山耆旧僧惠州。恣纵犯法。纳麟皆坐以重罪。请行宣政院设崇教所。拟行省理问官。秩四品。以治僧狱讼。从之。
　　至正三年。冬十二月丙申。诏写金字藏经。
　　至正六年。冬十二月甲申。诏复立大护国仁王寺。诏应宫财用规运总管府。凡贷民间钱二十六万余锭至正七年。春二月甲戌朔。兴圣宫作佛事。赐钞二千锭。三月壬申。遣使修上都大乾元寺。冬十一月。拨山东地土十六万二千余顷。属大承天护圣寺。
　　至正十三年。春正月庚午朔。用帝师请。释放在京罪囚。三月甲申。诏修大承天护圣寺。赐钞二万锭　按以上俱元史顺帝本纪云云。
