<!-- { "loadSidebar": true } -->
　　正月南岳般舟和尚卒。柳子厚作第二碑。其词略曰。和尚曰日悟。心大而行密。体卑而道尊。以为由定发慧。必用毗尼为之室宇。遂究观秘义。登坛莅事。度比丘众。岁凡千人者。三十有七。而道不慁。以为去凡即圣。必以三昧为之轨道。遂修明要奥。得以观佛道场专精。长跪右绕。凡七日者。百有二十。而志不衰。师即崇岭作精室。凡南方人。颛念佛三昧者。必由於是。命曰般舟台焉。呜呼无得而修。故念为实相。不取於法。故律为大乘。万行方厉。一性恒如。寂用之涯。不可得也(柳集)。

　　顺帝

　　乙酉(永正元)
　　正月德宗崩○顺宗即位。
　　帝初在东宫时。问佛光如满禅师曰。佛从何方来。灭向何方去。既言常住世。今佛在何处。答曰。佛从无为来。灭向无为去。法身等虚空。常住无心处。有念归无念。有住归无住。来为众生来。去为众生去。清净真如海。湛然体常住。智者善思惟。更勿生疑虑。帝又问曰佛向王宫生。灭向双林灭。住世四十九。又言无法说。山河及大海。天地及日月。时至皆归尽。谁言不生灭。疑情犹若斯。智者善分别。答曰。佛礼本无为。迷情妄分别。法身等虚空。未曾有生灭。有缘佛出世。无缘佛入灭。处处化众生。犹如水中月。非常亦非断。非生亦非灭。了见无心处。自然无法说。帝闻大悦○帝尝问尸利禅师。大地众生。如何得见性成佛去。尸利对曰。佛性如水中月。可见不可取○帝尝问心要於清凉国师。师答之。略曰。至道本乎其心。心法本乎无住。无住心体灵知不昧。性相寂然。包含德用。迷现量则惑苦纷然。悟真性则空明廓彻。虽即心即佛。唯证者方知。然有证有知。则慧日沉没於有地。若无照无悟。则昏云掩芘於空门。若一念不生则前后际断。照体独立。物我皆如。直造心源。无智无得。然迷悟相依。真妄相待。若求真去妄。如弃影劳形。若体妄即真。似处阴影灭。若无心忘照。则万虑俱捐。若任运寂知。则众行爰启。放旷任其去住。静鉴觉其源流。语默不失玄微。动静未离法界。言止则双亡知寂。论观则双照寂知。语证则不可示人。说理则非证不了。是以悟寂无寂。真知无知。以知寂不二之一心。契空有双亡之中道○八月顺宗逊位于宪宗。自称太上皇(次年正月崩)○九月太尉中书令韦皋薨。皋初生。厥父饭僧祈福。忽有应真尊者至。齐毕。乳媪抱儿求咒愿。尊者起谓众曰。此儿诸葛武侯也。他日有美政於蜀。宜以武字之。言讫恍然不见。其后皋游宦出处。名节大槩。与武侯相类。治蜀二十一年。封南康郡王。四川至今奉祀之。雅好释氏法。嘉州石像初成。皋为记有曰。头围千尺。目广二丈。其余相好。一一称是。又尝训莺武念佛。莺鹉毙。以桑门故事阇维之。得舍利。皋为记。略曰。元精以五气授万类。虽鳞介毛羽必有感。清英纯粹者矣。或炳耀离火。或禀奇苍精。皆应乎人文以奉。若时政则有革。彼禽类习乎能言。了空相於不念。留真骨於已毙。殆其元圣示现感於人心。同夫异缘用一真化。云云(通论)。

　　宪宗

　　丙戌(元和元年)
　　十月诏。天下有道行僧。赴上都阐化○西堂智藏。因张拙秀才问三世诸佛。天堂地狱。是有是无。师皆云有。张云错。师曰。汝见甚人来。云曾参百丈(一曰径山)。他道总无。师曰。汝有甚眷属。曰有一山妻两个顽子。师曰。待汝得似百丈时一切道无即得。张礼谢而去。
　　丁亥(二年)
　　诏鹅湖大义禅师。入麟德殿论义。帝临听。有法师问。何谓四谛。答曰。圣上一帝。三谛何在。又问。欲界无禅。禅居色界。此土凭何而立。答曰。法师只知欲界无禅。不知禅界无欲。曰。如何是禅义。以手点空。法师无对。帝曰。法师讲无穷经论。只这一点尚不奈何。义却问众师曰。毕竟以何为道。有对知者是道。义曰。不可以智知。不可以识识。安得知者是道。有对无分别是道。义曰。善能分别诸法相。於第一义而不动。安得无分别是道。有对四禅八定是道。义曰。佛身无为。不堕诸数。安得四禅八定是道。复有数人致对。义皆乘机锉之。即举顺宗尝问尸利禅师。佛性可见否。利曰。佛性如水中月。可见不可取。湖因谓帝曰。尸利既见水月。何不捉取。帝因问湖。何者是佛性。湖答曰。不离陛下所问。帝默契。由是益重禅宗○二月制。法师端甫掌内殿法事仪注录左右街僧事。僧录自甫而始○四月荆州天皇道悟禅师。命弟子先期告终。至晦日。大众问疾。师曰。会么。乃拈枕子抛於地上。即便告寂。寿六十。腊三十五。师嗣石头。
　　戊子(三年)
　　二月长沙龙安寺如海禅师示寂。柳宗元为碑。略曰。师居长沙。在定十四日。人即其处而成室宇。遂为宝应寺。去湘之西。人又从之。负木石以益其居。又为龙安寺焉。尚书裴公某。李公某。侍郎李公某。阳公某。中丞房公某。咸尊师之道。执弟子礼。年八十一。为僧五十三期。弟子玄觉怀直等(全见柳文)○海有弟子浩初。与子厚善。子厚有序送初。其辞略曰。儒者韩退之。病予嗜浮图言。訾予与浮图游。且曰。见送元生序。不斥浮图。浮图诚有不可斥者。往往与易论语合。诚乐之。其与性情[奭-人+大]然不与孔子异道。退之好儒。未能过杨子。杨子之书。於庄墨申韩。皆有取焉。浮图者反不及庄墨申韩之怪僻险贼耶。曰以其夷也。果不信道而斥焉以夷。则将友恶来盗跖。而贱季扎由余乎。非所谓去名求实者矣。吾之所取者。与易论语合。虽圣人复生。不可得而斥也。退之所罪者。其迹也。曰髡而缁。无夫妇父子。不为耕农蚕桑而活乎人。若是虽吾亦不乐也。退之忿其外。而违其中。是知石而不知韫玉也。吾之所以嗜浮图之言以此。与其人游者。非必能通其言者。且凡为其道者。不爱官不争能。乐山水而嗜安闲者为多。吾病世之逐逐然唯印组为务。则舍是其焉从。吾之好与浮图游以此。今浩初闲其性。安其情。读其书。通易论语。唯山水之乐。又父子咸为其道。以养而居。泊焉而无求。则其贤於为庄墨申韩之言。而逐逐然唯印组为务者。其亦远矣(见柳文)○诏栢岩惟恽禅师居章敬。每岁入麟德殿论道○十月十三日。荆南城西天王道悟禅师入灭。寿八十二。坐六十三夏(一云。元和十三年四月十三化)。师嗣马祖。其嗣法即龙潭信也(觉梦堂重校五家宗泒谓。今传灯却收云门法眼两宗归石头下。误矣。缘同时道悟者有两人。一曰。江陵城西天王寺道悟者。诸宫人。嗣马祖。元和十三年四月十三日化。正议大夫丘玄素撰塔铭。文数千言。一曰。江陵城东天皇道悟。婺州东王人。嗣石头。元和二年丁亥化。律师符载撰碑。二碑所载。生缘出处甚详。张无尽讨得二塔记。示诸方曰。元尝疑德山洞山同出石头下。因甚垂手处死活不同。今以丘符二记证之。朗然明白)。
　　己丑(元和四年)
　　五月敕有司。别铸金印。加清凉国师澄观号僧统国师。主教门事○宰相权德舆着草衣禅师宴坐记。略曰。信州南岳有宴坐之地。而禅师在焉。师居三十年。州人以草衣号焉。足不蹈地。口不尝味。时无寒暑。一绳床而已。身及智慧。二俱清净。微言软语。有时而闻。涉其境之远近。随其根之上下。如雨润万物。风行空中。履其门阈。皆获趣入。若非干玄机於无际。穷实相之源底。则四时攻於外。百疾生於内矣。古所谓遗物离人而立於独者。禅师得之。呜呼世人感物以游心。心迁於物。则利害生焉。吉凶形焉。牵縻羁琐。荡而不复。至人则返静於动。复性於情。夭寿仁鄙之殊。由此作也。斯盖世谛之一说耳。於禅师之道。其犹梯稗耶(本集)○福州闽县白鹿院开山第一代道弘禅师法嗣大度。是年领徒入槦溪山中。乡老槖粮而往饭之。遂请移今院处。偶逢白鹿。开创道场。一日空中忽降五十三佛及锡杖一条。借杂青凫。纷纷而下。高可盈尺。师悉收之。铸为圣像三百余躯。师将示灭。自於槦溪源。迁塔基一所。前溪潺潺。师谓此水喧吾之定。荷锡泝流。振之数下。涧流当随锡声。而渗沽流。可余百步。别为泉眼涌出。其涧遂涸。以长庆壬寅十二月二日趺化(长乐集)。
　　庚寅(五年)
　　帝问国师澄观曰。华严所诠。何谓法界。奏曰。法界者。众生身心之本体也。从本以来。虚明广大。唯一真境而已。无有形貌。而森罗大千。无有边际。而含容万有。昭昭於心目之间。而相不可睹。晃晃於色尘之内。而理不可分。非彻法之慧目离念之明智。不能见自心如此之灵通也。故世尊初成正觉。叹曰。奇哉一切众生。具有如来智慧德相。但以妄想执着。而不证得。於是称法界性。说华严经。全以真空简情。事理融摄。周遍凝寂。帝一听玄谈。廓然自得○三月敕谏议孟简。补阙萧俛於醴泉寺。监护译经润文(旧史本纪)○庐山西林水阁院齐朗律师。法化大行。初自洪州。升龙兴寺。至头陀。总一十四会。承羯么者。数盈万计。考工员外郎李公渤。中书舍人白公居易。尝视郡事。得之精微。每至道场。膜拜起敬云(庐山记)。
　　辛卯(六年)
　　庞居士自元和初。方寓襄阳。栖止嵓窦(今鹿门南二十里有居士嵓)。时太守于公頔尤加慕异。乃伺良便。躬就谒之。一面周旋。如宿善友。既深契於情分。亦无间於往来。及居士将入灭。令女灵照视日。及中即报。照遽报曰。日已中而有蚀。士出观。照即登座。合掌而逝。士笑曰。我女锋捷。於是更延七日。大守于公闻之。乃往问安。居士曰。但愿空诸所有。谨勿实诸所。无好住世间。犹如影响。言讫。枕公膝而逝。妻闻之曰。这两个愚痴。不报而去。其男斸畬。母往告曰。老汉与灵照去也。男遂按锄笑曰嗄。亦立而化。母曰。汝更愚痴。既为焚烧毕。乃遍别乡闾归隐。自后不知其所。
　　壬辰(七年)
