<!-- { "loadSidebar": true } -->
　　初孟顗。事佛情恳。每为谢灵运所轻。运谓顗曰。生天须在灵运前。成佛必在灵运后。顗衔之。至是灵运降为临川内史。徙广州而卒。年四十九。临终有诗云。萋萋后霜栢。纳纳衔风菌。邂逅竟既时。修短非所愍。恨我君子志。不得岩上泯。送心正觉前。斯痛久已忍。云云(弘明集等)○三月昙无谶。知凉将灭。固辞西归。凉主逊怒其去。已密遣刺客。中路害之。初谶出关日。谓送者曰。业期至矣。虽上圣。不能逃也。未几逊心愧悔。白日见鬼。以剑刺之。四月逊卒。国亦寻灭(僧传)○释僧弼。尝从罗什参译。乃随处阐化。及居楚郢。训诱经戒。大化江表。凉王蒙逊。尝遣使遗嚫通敬。后下都止彭城寺。文皇器重。每延讲说。是年示寂。
甲戌(十一)(二)(四)(三)
　　僧伽跋摩(此云众铠)。译毗昙等论二十四卷。并文义详允。梵宋不差○僧伽罗多哆(此云众济)。自景平中。至京宴坐林下。翩然往来。世莫亲疎。至是卜居锺山。剪棘开榛。造立精舍。即宋熙是也(释教录)。○十一月法纲法师卒。(弘明集释慧琳有诔)○释慧静。游化徐兖。貌黑而识远。时洛有道经。与静齐名。而耳长大。时曰洛下大长耳。河东黑如墨。有问无不酬。有酬无不塞(详见传)○北凉安阳侯沮渠京声。蒙逊弟也。有清慧。译戒本等经二十二卷(释教录)。
乙亥(十二)(三)(五)(太延元)
　　释慧睿。初游西域。还憩庐山师远公。俄入关从什公言禀。后适宋京。止乌衣寺。讲说众经。皆思彻言表。彭城王义康。请以为师。祇奉戒法。是年示寂。寿八十五○释道炳示寂。寿七十一○京尹萧谟之。上言。佛化被于中国。已历四代。形像塔寺。所在千数。请自今欲造塔寺者。皆当预报。乃得为之。帝不允(宋史)○帝问侍中何尚之吏部羊元保曰。朕无暇读经。因果之事。昧然未究。以卿辈时彦率皆信敬。范泰谢灵运。皆言。六经法度。本任济世。必求妙道。当以佛经为指南。比见颜延之析达性论。宗炳难白黑论。其说大明至理。若使率土之民。皆淳此化。则朕坐致太平矣。昨萧谟之请制。即以相示委卿增损。必有以戒遏浮淫。无伤弘奖者。乃当着耳。尚之对曰。悠悠之徒。间不敬信。以臣庸陋。实有愚勤。然前代群英。则不负明诏矣。渡江以来。王导周顗庾亮王蒙谢安郄超王坦王恭谢尚戴逵郭文孙绰等。或宰辅冠冕。或人伦羽仪。或致情天人之际。或抗迹云霞之表。靡不归依。慧远云。释迦之化无所不可。适道固自教源济俗。亦为要务。切味此言。有契至理。何则百家之乡。十人持五戒。则十人淳谨。千室之邑。百人修十善。则百人和睦。传此风教。以周寰区。编户千亿。则仁人百万。夫能行一善。则去一恶。去一恶则息一刑。一刑息於家。万刑息於国。此明诏所谓坐致太平者是也。故图澄适赵。二石减暴。灵塔放光。符健损虐。神道助化。昭然可观。谟之请制。不谓全非。但伤蠧道俗。本在无行僧尼。然而情伪难分。去取未易耳。至土木之工。虽若靡费。且植福报恩不可顿绝。臣比斟酌。进退未安。今日面奉德音。实用欣抃。元保曰。此谈盖天人之学。非臣愚陋所宜与闻。切恐秦楚论强兵之术。孙吴尽吞并之计。无取於此。尚之曰。夫礼隐逸。则战士息。贵仁德则兵气消。倘以孙吴为志。动期吞并。则将无取於尧舜之道。岂特释教而已哉。帝悦。谓尚之曰。释门之有卿。犹孔门之有季路也。自是帝益重玄化。萧谟之之议遂寝。及颜延之着离识论。敕慧严论辨。帝曰。卿等不愧支许矣(宋史)○昙摩密多。於锺山营建上寺。道化大行(僧传)○天竺求那跋陀罗(此云功德贤)。至金陵。文帝遣使郊迎。及见帝大悦。命居祇洹寺。屡延入内供养。仆射何尚之。及诸王公。并师事之(本传)。
丙子(十三)(四)(六)(二)
　　三月上巳驾幸曲水。公卿毕集。帝命赋诗。沙门慧观。先成奏之。帝悦以示百官。皆服其才。初观与慧严谢灵运等。详定涅盘经。颇增损其辞。梦神呵曰。敢妄以凡情。轻渎圣典。观等惧而止(一云三年上巳)。求那跋陀罗。译胜鬘经○释慧观。制胜鬘序○文帝尝问慧观。顿悟之理孰精。观以生之弟子道猷对。有旨召入内。盛集名流。猷敷宣有序。法义粲殆。闻者开悟。有攻难者。猷必挫以释之。帝拊髀称善。
丁丑(十四)(五)(三)
　　孙彦曾家世奉佛。妾王惠称信向精笃。诵法华经。輙见浦中有杂色光。使人掘深二尺。得金像。连光趺高二尺一寸(感通)○江陵张僧定妹。幼而奉法。志欲出家。常供养小金像。而父母密许适邴氏。女不知也。及羔雁既至。女悲呼不就。烧香伏地取死。像遂放金光。弥竟一村。父兄惊其通感。止不嫁之。张邴二门。因大敬信(感通录)○求那跋陀罗。谯王义宣。请讲华严。罗以未通华言。乞观音为增智力。夜梦神易其头。遂遍晓华言。即为众讲之。时称妙大乘旨旨。因号摩诃衍(本传)○释僧亮。欲造丈六金像。闻湘州伍子胥庙。多有铜器。亮告刺史张劭。借健人一百大船七只。劭曰。庙既灵验。犯者必死。且有蛮人守护。讵可得耶。亮曰。若果福德。则与檀越共。如其有咎。躬自当之。劭即给人船。三日至庙。庙前有两镬。容百余斛。中有巨蛇。长十余丈。出遮行路。亮乃执锡咒之。蛇即隐。俄见一人秉笏出云。闻师道业非凡。营福事重。今特相随喜。於是令人辇取。庙铜既多。十取一而舫已满。及归遇风水甚利。群蛮相报。追不及矣。还都铸像既成。唯焰光未备。文帝为造金薄圆光。安置彭城寺。至太始中。明帝移像湘宫寺焉(僧传)。
戊寅(十五)(六)(北燕为魏灭)(四)
　　凉释法盛。译投身饿虎经○释道泰。译大乘论等○浮陀跋摩(此云觉铠)。译毗婆沙论。成一百卷。凉土崩乱失四十。今唯六十卷○罗顺为平西府将。戍在上明。放鹰野泽。鹰雉俱落。时火烧野。平唯有三丈许。丛草不然。遂披而觅鹰。乃得金菩萨像。时定襄令谓盗所藏。乃下符界内。无失像者。遂收而奉之(感通录)。
己卯(十六)(北凉)(为魏灭)(魏　太延五)
　　释道冏。入山穴采锺乳。炬灭冏惧矣。乃念观音。有顷见一光如萤。引之而出。尝夜乘氷渡河。中道氷破。乃念观音。忽有一物承脚。乃得到岸(本传)○法师灵彻(一云僧彻)示寂。彻初师远公。精通经论。文学有名。尝问远曰。律禁管弦。戒绝歌舞。一吟一咏。可得为乎。远曰。触物兴想。乱情妨道。弗足为也。彻由是绝弃笔砚。讲授大法。学徒宗之(本传一云二十九年卒)。○北凉自永安辛丑。至是年。二主三十九年。缁素九人。出经律论三百余卷。
庚辰(十七)(魏　太平真君元)
　　沙门慧光师佛陀。俊异朗悟。时呼圣沙弥。造疏注经甚多。门学如林。入室九人。僧道晖。儒生冯[褒-保+公]等○锺山沙门法喜。以所居无泉。竭诚礼忏。求西天阿耨池八功德水。经七日掘地。果获之○庐山昙诜法师示寂。寿七十九○伊叶波罗(此云自在)。於彭城。译毗昙心论。
辛巳(十八)(二)
　　天竺僧伽达多。至宋都。在山禅寂。群鸟献果。是年康王。请居广陵○昙摩密多(此云法秀)。生而连眉。善咒术。常有善神潜护。在京译出禅经十二卷(释教录)。
壬午(十九)(三)
　　西域献文帝火浣布袈裟。帝时自衣之(统纪)○七月昙摩密多。示寂于锺山上寺。寿八十七○天竺僧伽跋摩。还西域。
癸未(二十)(四)
　　九月三藏求那跋摩。於祇洹寺。奄然而化。自说证第二果。预作遗文偈百余句。备言悟身妄幻修进得果。临终时。众见一物如龙。自床直上空中○是年释慧严示寂。寿八十一。帝诏曰。严法师。学道之匝。奄尔迁神。可给钱五万。布五十疋(本传)○求那跋陀罗。译楞伽经四卷。后达磨指此土。唯此经义。契禅宗之直指也。
甲申(二十一)(五)
　　昙无竭。二十五人。游西域二十余年。自余并死。唯竭独还。得观音受记经。扬都番译○魏太子晃。被崔寇所谗。太武疑之。晃求哀沙门元高。高为作金光明忏。太武梦其先祖。让之曰。不当以谗疑太子。既寤以语群臣。臣皆称太子无过。待之如初。崔浩惧太子。将不利於己。白太武曰。太子前实有谋。结高以术。致先帝恐陛下耳。若不早除。必为大害。太武怒。是年九月。收高及慧崇缢之。高弟子元畅。远奔至泣高。高忽开眸曰。盛衰在迹。理常湛然。善自修心。言讫长往。又法达见高於空中。进曰。和尚崇公生何所。高曰。我往恶处救众生。崇归安养矣(出僧传。时崇乃尚书韩万德门师。德次於高。亦被疑也)。
乙酉(二十二)(六)
　　魏释昙觉(一云惠觉)。有才解。译贤愚经十五卷。备载善恶之喻。
丙戌(二十三)(七)
　　魏主。与崔浩。皆信寇谦之。而奉其道。浩每言於魏主。以佛法虚诞宜除之。及魏主讨盖吴。至长安入佛寺。沙门饮从官酒。官入其室。见有兵器。白魏主。主怒曰。此非沙门所用。必与盖吴。同谋乱耳。命有司按诛合寺沙门。浩因说帝。将诛天下沙门。毁诸经像。帝从之。宼谦之切谏。以为不可。浩不从。先诛长安沙门。焚其经像。唯留台下四寺。勅下四方。一依长安法○太子晃素好佛。屡谏不听。乃缓宣诏书。使远近预闻。得各为计。沙门多逃匿获免。或收藏经像。唯塔庙在魏境者。无复孑遗(魏史)。
丁亥(二十四)(八)
　　魏虽灭教。而宋犹弥盛。诏童子惠基入内。帝高之。於祇洹寺。设大会。车驾临幸。集公卿为基落发(基能通经)○庐山宗炳卒。寿六十九。炳尝着明佛论。今在弘明集○释法朗。多异迹。朗师法进。亦有高行。朗能户钥中出入。魏武灭法。西适龟兹。国王待以圣礼。及卒后焚骸。两肩涌泉。直上于天(本传)。
戊子(二十五)(九)
　　释法瑗有讲业。刺史庾登之。尝请讲法。文帝访觅述生公顿悟义者。乃勑下都召对。瑗伸辨详明。何尚之叹曰。意谓生公之殁。微言永绝。今复闻象外之谈。可谓天未丧斯文也。勑为南平穆王铄五戒师。后天保寺成。诏瑗主之。王景文值其讲。叹曰。所举皆所未闻。所指皆出意表。真法中龙也(本传)○庐山雷次宗卒。寿八十。
己丑(二十六)(十)
　　释宝云示寂。云历游西域。后还长安。随佛陀跋陀修禅。及陀为秦摈。云归扬都。乃共智严。同译诸经。
庚寅(二十七)(十一)
