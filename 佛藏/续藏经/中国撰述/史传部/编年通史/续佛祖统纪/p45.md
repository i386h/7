<!-- { "loadSidebar": true } -->
　　居士庞蕴字道玄。世习儒业。父为衡阳刺史。卒于任遂家焉。居士自幼敏悟。节槩高洁。每混俗和光。尝以舡载家珍数万。沉于洞庭之渊。人问居士何不布施不造寺。士曰。自无始来。由为因果相牵。不得解脱。自是生涯澹如也。有男名耕获。女名灵照。日鬻笊篱於市以自活。居士是年始谒石头和尚。忘言妙契。一日石头问。日用事作么生。士呈颂曰。日用事无别。唯吾自偶谐。头头非取舍。处处没张乖。朱紫谁为号。溪山绝点埃。神通兼妙用。运水与搬柴。石头然之。后之江西。参马祖。问不与万法为侣者是什么人。祖曰。待汝一口吸尽西江水。即向汝道。居士大悟。自是机辨诸方莫能御矣。
　　丙寅(二年)
　　五月。诏律师道澄入宫。为妃嫔内侍授戒。赐号大圆律师。制诸寺宣讲。复作兰盆会○翰林梁肃。修天台止观论成。着止观统例。略曰。止观者。导万化之理。而复於实际者也。物之不能复者。昏与动也。照昏谓之明。驻动谓之静。明静止观之体也。在因谓之止观。在果谓之智定。使其动而能静。静而能明。因相待以成法。即绝待以照本也。噫止观其救世明道之书乎。非圣智超绝。其孰能知乎。若凡夫生灭心行。三惑浩然。於言说之中。推上妙之理。是犹酰鸡而说大鹏。夏虫之议层氷。其不可见明矣。
　　丁卯(三年)
　　法师澄观。华严疏成。初为众讲之。感景云凝停讲堂前之空中。又为僧睿等。着随疏演义四十卷。随文手镜百卷。
　　戊辰(四年)(京师地震三十六番)
　　诏迎岐州无忧王寺佛指骨。入禁中供养○三月。江西马祖道一大师示寂。临终偈曰。心地随时说。菩提亦只宁。事理俱无碍。当生即不生。门弟子奉灵骨舍利。建道场于石门。相国权德舆为之碑。宣宗赐谥大寂禅师。得法弟子百三十九人。各为一方宗主。转化无穷。禅宗至此大盛于世。
　　己巳(五年)
　　十月。遣中使赍诏迎澄观法师赴阙○径山国一钦禅师。居龙兴寺。是年帝遣中使劳问○五泄灵默禅师。初参石头。迁出门还曰。从生至老。只是这个。师大悟。栖止久之。自贞元初。入天台。住白沙道场。复居五泄。
　　庚午(六年)
　　十二月。石头希迁禅师示寂。寿九十一。谥无际大师。师初阅肇论云。会万物为己者。其唯圣人乎。遂豁然曰。圣人无己。靡所不己。因着参同契。其辞略曰。竺土大仙心。东西密相付。事存函盖合。理应箭锋拄。承言须会宗。勿自立规矩。触目不会道。运足焉知路。进步非远近。迷隔山河固。谨白参玄人。光阴莫虚度(五灯)○惟恽禅师。初参马祖得心要。至是行化於吴越。
　　辛未(七年)
　　六月。帝幸章敬寺观译经。帝赋诗。太子群臣皆和○处州西堂藏禅师。参马祖得法。祖有藏头白之语。至是众请开堂。
　　壬申(八年)
　　十二月。径山国一钦禅师示寂。赐谥大觉禅师。寿九十二。宪宗元和十年。敕赐石碑行状。比部崔元翰撰○惟恽禅师至鄱阳。山神求受八戒。
　　癸酉(九年)
　　庞居士。自见马祖诸师之后。放旷自如。游止襄汉。山林城市不定所居。女灵照常随之。士有偈曰。心如境亦如。无实亦无虚。有亦不管。无亦不拘。不是圣贤。了事凡夫。
　　甲戌(十年)
　　释皎然(名昼一作字)。有逸才。为颜鲁公于頔吴季德诸公所敬。陆羽至。则清谈终日。天下士夫服其标致。然耻以文章名世。尝叹曰。使有宣尼之博识。胥臣之多闻。终日目前矜道修义。适足以扰真性。岂若松岩云月禅坐相偶。无言而道合。至静而性同。吾将入杼山矣。於是裒所着诗文火之。后中丞李洪刺湖州。枉驾访昼。请及诗文。曰贫道役笔砚。二十余年。一无所得。冥搜物累。徒起我人。今弃之久矣。洪搜之民间。仅得十卷。昼没。相国于頔序之进于朝。德宗诏藏秘阁。
　　乙亥(十一年)
　　律师灵彻字源澄。居越州云门寺。一时公卿负才望。若刘长卿严维皇甫曾。皆投刺结友。澈诗与皎然僧标齐名。着律宗行源二十一卷。初澈游京师。名闻辇毂。缁流嫉其盛。造飞语浸诬。得罪徒汀州。入会稽。遂终老於吴越。相国权德舆。曾作序饯之。有观其容鉴其词知其心。不待境静而静之语○陆德舆。又与玄禅师厚善。玄归天竺。德舆以序饯之。略曰。桑门患为外见所杂。既得之患。为内见所缚。今玄公翛然二见之间。不外不内。冥夫至妙。且以勾吴山水之绝境。天竺又经行之净界。振锡而往。其心浩然。盖随缘生兴。触物成化。而不为外尘所引也。
　　丙子(十二年)
　　西岭。吴中士夫。雅与之游。如李吉甫韩皇孟简辈。皆与结西外交。吴人语曰。杭之标摩云霄。越之澈洞氷雪。霅川书记清秀。景陵陆羽见标。称之曰。日月云霞。吾知为天标。山川草木。吾知为地标。推能归美。吾知为德标。闲居趣寂。得非名实在公乎。杭人尊之而不名。呼西岭和尚○时天皇道悟禅师。初居荆州当阳柴紫山。学徒依附。驾肩接迹。都人士女。向风而至。连师迎入城郡。遂居天皇。时江陵尹仆射裴公。问法勤至。师素不迎送。客无贵贱。皆坐而揖之。裴公愈加归向。由是石头法道。盛于此席。

　　历代编年释氏通鉴卷之九
　　历代编年释氏通鉴卷之十

　　　　宋括山一庵释　本觉　编集
　　　　明羼提居士　毕熙志　较订
　　唐

　　德宗(下)

　　己卯(十五年)
　　四月帝诞节。敕有司备仪辇。迎教授和尚澄观。入内殿。阐扬华严宗旨。观升高座曰。大哉真界。万法资始。包空有而绝相。入言象而无迹。妙有不有。真空不空。我佛得之。妙践真觉。廓净尘习。寂寥於万化之域。动用於一虚之中。融身利以相含。流声光而遐烛。我皇得之。灵鉴虚极。保合大和。圣文掩於百王。淳风扇於万国。敷玄化以觉梦。垂天真以性情。是如华严教旨。恢廓冲邃。不可得而思议矣。失其旨也。徒修因於旷劫。得其门也。等诸佛於一朝(云云)。帝顾谓群臣曰。朕之师言雅而简。辞典而富。能以圣法。清凉朕心。仍以清凉赐为国师之号。朕思从来执身心我人。及诸法定相。斯为颠倒。群臣再拜稽首。顶奉明命。由是中外台辅重臣。咸以八戒。礼而师之○是岁庐山东林律大德熙怡示寂。许尧佐制其碑。略曰。师精贯六艺。旁达百氏。尝与鲁公颜真卿。丞相赵公憬。御史卢群等为禅侣。门人法粲等传其教○四明庾承宣。作福州无垢净光塔铭。略曰。观察使柳公。监军使鱼公。相与言曰。报君莫大於崇福。崇福莫大於树善。树善莫大於佛教。教之本其在浮图欤。夫塔者。上参诸天。下镇三界。影之所荫。如日月之照。破昏为明。铃之所响。如金石之奏。闻声生善。如是诸福尽归人王。谋之既藏。相顾踊跃。食王禄者。乐於檀施。荷帝力者。悦而献工。役无告劳。功用斯毕。皇帝嘉焉。御扎题额。锡名真元无垢净光之塔云。
　　庚辰(十六年)
　　逸士刘轲。游庐山黄石岩。遇高僧。因为记。略曰。轲至黄石岩。岩有栖禅子。问其所住几年。但以手指松桂曰。毫发我植。今环人臂。乌飞兔走。吾复何齿。世之人名为利钩。利为名饵。吞钩食饵。手足羁锁。彼焉得跳跃於此乎夫。禅子脱去桎梏。四支宣展。动与云无心。静将石何机。物我一致。端邪径塞。所谓非斯人不能住斯境也。师俗姓黄。名常进。以师久住。遂以其姓名岩焉。
　　辛巳(十七年)
　　金陵沙门惠炬。天竺三藏胜持。编次诸祖传法偈谶。及宗师机缘。为宝林传○南岳云峰律师法证示寂。凡度学者五万人。寿七十八。柳子厚铭其塔。复为之碑。略曰。乾元元年。皇帝曰。予欲俾慈仁怡愉。治于生人。惟浮图道允迪。乃命五岳求厥元德。以义于下惟慈岳。上于尚书。其首曰。云峰大师法证。凡莅事五十年。贞元十七年乃没。其徒曰诠。曰远。曰振。曰巽。曰素。凡三千余人。有来受律者。吾师示以尊严整齐。明列义类。而人知其所不为。有来求道者。吾师示以高广通达。统其空有。而人知其所必至。元臣硕老稽首受教。髫童毁齿踊跃执役。故从吾师之命而度者。凡五万人。吾师冬不燠裘。饥不丰食。每岁会其类。读群经。俾圣言毕出。有以见其大。又率其仵伐木辇土。作佛塔庙洎经典。俾像法益广。有以见其用(云云)。以至厥徒蒸蒸。惟大教是膺。惟宪言是惩。溥博恢弘。如川之增。如云之兴如岳之不崩。终古其承(柳集)。
　　壬午(十八年)
　　癸未(十九年)
　　东都圣善寺大师凝公示寂。翰林白居易作八渐偈吊之。其序曰。居易尝求心要於师。师赐教焉。曰。观觉定慧。明通济舍。由是入於耳贯於心。呜呼今师之报身则化。师之八言不化。至哉八言。实先生忍观之渐门也。故广一言为一偈。谓之八渐偈。盖欲以发挥师之心教。且明居易不敢失坠也。既而升于堂。礼于床。跪而唱。泣而去(偈曰。○观○以心中眼。观心外相。从何而有。从何而丧。观之又观。则辨真妄○觉○惟真常在。为妄所蒙。真妄苟辨。觉生其中。不离妄有。而得真空○定○真若不灭。妄即不起。六根之源。湛如止水。是为禅定。乃脱生死○慧○专之以定。定犹有系。济之以慧。慧则无滞。如珠在盘。盘定珠慧○明○定慧相合。合而后明。明彼万物。物无遗形。如大圆镜。有权无高○通○慧至乃明。明则不昧。明至乃通。通则无碍。无碍者何。变化自在○济○通力不常。应念而变。二相非有。随求而见。是大慈悲。□一济万○舍○众苦既济。大悲亦舍。苦既非真。悲亦是假。是故众生。实无度者)○浚上人归淮南。柳宗元子厚作序送之。略曰。金仙氏之道。盖本於孝敬。而后积以众德。归於空无。其教曰禅。曰法。曰律。以诱掖谜浊世用寂无。上人穷讨秘义。发明上乘。奉威仪三千。虽造次必备。尝以此道宣於江湖之人。皆悦其风而受赐。攀慈航望彼岸者。盖千百计。天子闻之。征至阙以问焉。导扬本教。颇甚称旨。京师士众方且翘然。仰大云之泽。以植德本。而上人不胜顾复之恩。退怀省侍之礼。[怡-台+(恳-心)]迫上乞。遂无以夺。由是杖锡东顾。振衣晨往。右司员外郎刘公。通达释教。与上人为方外游。始荣其至。今惜其去。於是合郎署之友。诗以贶之。退使孺子执简而序之。因系其辞曰。上人专於律行。恒久弥固。其仪刑后学者欤。诲於生灵。触类蒙福。其积众德者欤。觐干骨堂。视远如迩。其本孝敬者欤。若然者是将心归空无。舍筏登地。固何从而识之乎(柳集)。
　　甲申(二十年)
