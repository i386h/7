<!-- { "loadSidebar": true } -->
　　五月抚州守蔡京。撰庐山东林经藏碑记。有曰。后周武帝。以三教不同。诏逍遥公。定其优劣。对以三教虽殊。同归於善。迹有浅深。理无阶级。京常以束教泥迹者。徒见其异。玄解达识者。必会於同。儒之忠恕。老之柔谦。佛之慈忍。蹈之则福。违之则殃。君子之於三教。无溺无毁。探其玄精。以翊真粹。用是为治。理必茂矣○普化将示灭。乃问人乞直裰。或与裘袄。皆不受。临济令人送一棺。师笑曰。临济厮儿饶舌。便受之。乃辞人曰。明日东门死。郡人送出城。师曰。明日南门死。第二日又曰。明日西门方吉。第三日曰。明日北门迁化。第四日自擎棺出北门。振铎入棺而逝。郡人揭棺视之。已不见。唯闻空中铎声渐远○舒州投子大同禅师。初参翠微无学。得旨归乡。居投子山。一日赵州到庵。师携油归。州曰。久向投子。到来只是卖油翁。师曰。汝只见卖油翁。且不识投子。州曰。如何是投子。师曰。油油。州问。死中得活时如何。师曰。不许夜行。投明须到。自此师道闻於天下。
　　辛巳(二)
　　时曹山本寂禅师。讳耽章。至高安谒洞山。依此十余年。名冠丛林。
　　壬午(三)
　　二月杭州大慈山寰中禅师。不疾而逝。寿八十三。谥性空大师。师尝示众云。说得一丈。不如行取一尺。说得一尺。不如行取一寸○四月敕於两街四寺。各置戒坛度人。三七日。上奉佛至信。每於禁中设讲席。自唱经旨。手录梵本。数幸诸寺。施与无数。
　　癸未(四)
　　制署法师知玄。为悟达国师。总教门事○杭州径山二世鉴宗禅师。初参盐官悟空。决择疑滞。至是住径山。宣扬禅教。后咸通七年闰三月示灭。谥无上大师。
　　甲申(五)
　　雪峰义存禅师。自出岭游方。久历禅会。三到投子。九上洞山。因缘不契。后於德山句下有省。自是入室。日益奥旨。是年与岩头钦山。同到澧州敖山镇止宿。岩头睡醒。犹见雪峰端坐。岩云。何不睡去。恰似七村里土地。峰点胸云。某这里未稳在。岩云。我将谓尔高提祖印。犹作这个语话。据尔见处。一一通来。是则与尔证明。不是与你刬却。峰乃历举见处。岩咄云。汝若如是。果然未彻。不闻道从门入者不是家珍。它后若欲播扬大教。一一从自己胸襟流出将来。与我盖天盖地去。峰言下大悟。便礼拜。连声云。今夜始是鳌山成道。於是二人分襟。岩头乃庵于洞庭卧龙山。徒侣臻萃。雪峰乃返闽川(全录)。
　　乙酉(六)
　　七月雪峰登象骨山。曰。真吾居也。乃诛茅为庵。学徒翕然。其山属福州侯官县。环控四邑。峭拔万仞。先冬而雪。盛夏而寒。因以雪峰名山焉。师住山后。尝作颂曰。光阴迅速暂须臾。浮世那能得久居。出岭年登三十二。入闽早是四旬余。它非不用频频举。已过还须旋旋除。报与满朝朱紫道。阎王不怕佩金鱼。后僖宗闻师道风。赐号真觉大师。仍赐紫袈裟○德山宣鉴禅师。初居澧阳。垂三十年。自大中初。武陵守薛延望。创德山精舍。延请居之。大阐宗风。是年十二月将终。谓众曰。扪空追响。劳汝心神。梦觉觉非。竟有何事。言讫。端坐而逝。寿八十六。谥见性禅师。法嗣九人(全录)○叶律郎何蟾。作福州怀安县天王堂记。略云。父母之思。昊天罔极。将资冥福。式席玄因。大夫彭城公除。福州监军使公。离乡积岁。逢时得君霜露之悲。每缠旦夕。遂建北方毗沙门天王堂一所。清梵一扬。便同初地。香烟不散。若袭慈云。施入升山灵岩寺□下院。兼请本寺僧居简住持。又割东湖田五十亩。永备斋粥。生生之具。一无所阙。既而朝昏修敬。赞唱礼忏。则其席玄。因资冥福。信是无量矣。
　　丙戌(七)
　　临济义玄禅师。自黄蘖得法。归乡住临济禅苑。学徒奔凑。寻以兵动弃去。太尉默和。舍宅为寺。延请师居。亦以临济为额。次至河府。府主王常侍。与师道契。晚迁太名府兴化寺闲居。存奖执侍。师乃付法。偈曰。沿流不止问如何。真照无边说似他。离相离名人不禀。吹毛用了急还磨。是年四月谓众曰。吾灭后不得灭却吾正法眼。三圣云。争敢灭却和尚法眼。师云。已后有人问尔。作么生道。三圣便喝。师云。谁知吾正法眼藏。向这瞎驴边灭却。言讫。端坐而化。敕谥慧照禅师。嗣法二十一人。其上首三圣兴化也。师尝示众云。赤肉团上。有一无位真人。常从诸人面门出入。未证据者看。时有僧问。如何是无位真人。师搊住云道道。其僧拟议。师托开云。无位真人。是什么乾屎橛。师示众有云。不如歇业无事去。已起者莫续。未起者不要放起。便胜十年行□。诸人皆是有心求佛。求出三界。痴人尔要出。甚处去。尔一念心贪是欲界。一念心嗔是色界。一念心痴是无色界。是尔屋里具三界。尔一念心歇得处。唤作菩提树。一念心不歇处。唤作无明树。师又云。道流且要识取四种无相境。免被境缘摆扑。尔一念心爱被水溺。一念心嗔被火烧。一念心疑被地碍。一念心喜被风飘。若能如是辨得。不被境□。处处用境。东涌西没。边涌中没。为达四大如梦如幻故。
　　丁亥(八)
　　福州玄沙宗一大师师备。闽人。姓谢氏。父以钓鱼为业。因夜泛船坠水。玄沙鼓棹而救。因见水中月。乃云。先达有言。一切诸法皆如水月。若父存与其同杀。只益三途之苦。今既不可救。可舍缘出家报其恩也。於是投师受具。布衲芒屦。食才接气。终日宴坐。与雪峰义存禅师亲近。师资道契。雪峰以其苦行。呼为备头陀。尝携囊出岭。欲遍历诸方。忽到险峻之处。筑着脚指。血流痛楚。叹曰。是身非有。痛从何来。是身是苦。毕竟无生。休休。达磨不来东土。二祖不往西天。从此回筇岭峤。与雪峰同力缔构。玄徒臻萃。师入室咨决。罔替晨昏。又阅楞严经。发明心地。由是应机敏捷。与修多罗冥契。诸方玄学有所未决。必从之请益。至与雪峰征诘。亦当仁不让。雪峰曰。备头陀再来人也。后忽夜梦父来。谢云。得子出家。我得生天。故来报汝(通明集及五灯)。
　　戊子(九)
　　长沙景岑禅师。初住鹿苑。为第一世。其后居无定所。但狥缘接物。随请说法。故时众谓之长沙和尚。尝示众曰。我若一向举扬宗教。法堂里草深一丈。不得已向汝道。尽十方世界是沙门眼。尽十方界是沙门全身。尽十方界在自己光明里。三世诸佛共十法界众生。是摩诃般若光。仰山问。人人尽有这个事。只是用不得。师云。恰是请汝用。仰云。作么生用。师乃踏倒仰山。山曰。直下似个大虫。世因名岑大虫。至是年示寂。
　　己丑(十)
　　三月洞山价禅师将示寂。谓众曰。离此壳漏子。向甚处与吾相见。众无对。遂剃发披衣。湛然而寂。时学徒千余人。号恸移时。师忽开眸曰。夫出家人。心不附物。是真修行。劳生息死。於悲何有。乃召主事僧。令辨愚痴斋一中。盖责其徒恋情也。至七日。食具方备。师随众斋毕。复谓众曰。僧家无事。大率临行之际。勿须喧动。明日浴罢。端坐长往。寿六十三。谥悟本禅师。师权开五位。善接三根。大阐一音。广弘万品。横抽宝剑。剪诸见之稠林。妙叶弘通。截万端之穿凿。又得曹山寂。深明的旨。妙唱加猷。道合君臣。偏正回互。由是洞上玄风。播於天下。故诸方推尊之。曰曹洞宗○福州宁德龟山原禅师。初参五泄默师。后住龟山。为第二世。是年示寂。寿七十八。谥性空大师。
　　庚寅(十一)
　　相国裴休薨。休字公美。初刺洪州时。於黄蘖高僧在甚处句下契入。遂迎入府。旦夕问法。及镇宣州。亦命与俱。由是深彻法源。复与圭峰密禅师。道缘尤密。大中时。执政六年。次历诸镇节度。薨年七十四。公为人酝藉。操守严正。宣宗尝曰。休真儒者。公居常不御酒肉。尝披毳衲。於歌姬院。持钵乞食。自以为不为俗情所汩。可以说法为人。尤善属文。着释氏文数万言。其着圆觉经序。华严法界观序。劝发菩提心文。后世虽有作者。无能过矣。又着传心偈。见载於传灯录。又着圭峰禅源诸诠序。尤为明妙○十一月帝诞节。召两街僧。入内讲道。帝悦。赐昙显等十人紫衣(统纪)○夹山善会禅师。初住润州京口。道吾遇上堂。见僧问如何是法身。师云。法身无相。如何是法眼。法眼无瑕。吾失笑。师请吾为说。吾指往华亭船子处去。师造华亭。因船子问。垂丝千尺。意在深潭。离钩三寸。子何不道。师拟开口。船子以篙打。落水中。才上船。子又云。道道。拟开口。又打。师有省。乃点头。船子云。钓尽江波。金鳞始遇。师揜耳。子云。如是如是。汝向去。直须藏身处没踪迹。没踪迹处莫藏身。汝后不得住城隍聚落。但向深山里镢头边。接取一个半个。师辞行。频回顾。船子竖桡云。汝将谓别有。乃覆船入水而去。师住后。道声既播。学者交凑。至是海众卜于夹山。遽成院宇。广宣法要(五灯)。
　　辛卯(十二)
　　五月帝幸安国寺。赐国师知玄沉檀宝座高二丈余。珍丽绝甚。玄姓陈。世号陈菩萨。三学洞贯。名盖一时。异迹尤多○时宫中日斋万僧。帝自为赞呗。宰相萧仿。谏以为天竺法。割爱取灭。非帝王躬践。况佛者可以悟取。不可以相求。帝虽不纳。然嘉美其言(唐史)○洞山道金禅师。於价和尚得旨。暨价圆寂。众请接踵住持。海众悦服。玄风不坠。
　　壬辰(十三年)
　　道膺禅师。初参洞山。契悟宗旨。尝因南泉有天上无弥勒地下无弥勒之语。师问洞山。天上无弥勒。地下无弥勒。未审谁与安名。洞山被问。直得禅床振动。后结庵三峰。经旬不赴堂。洞山问之。师曰。每日有天神送食。山曰。我将谓汝是个人。犹作这个见解。至晚。山召膺庵主。师应诺。山曰。不思善不思恶。是甚么。师回庵。寂然宴坐。天神竟寻不见。三日乃绝。师初止三峰。其化未广。而每月一来谒价。价呵其未忘情。於道为杂。勉令随方接人。遂焚其庵去海昏。登欧阜卢山西北崦。冠世绝境也。就树缚屋而居。号云居。衲子亦追求而集。散处山间树下。久成苫架。说法其下。至是遂成法席。学徒至一千五伯众(五灯)○幼璋禅师。见江陵腾腾和尚曰。汝往天台。寻静而居。遇安即上。璋至天台。於静安乡。建福唐院。符腾。二之言。又住隐龙院(僧宝传)。
　　癸巳(咸通十四年)
