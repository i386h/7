<!-- { "loadSidebar": true } -->
　　凤翔法云寺有护国真身塔。塔内有释迦文佛指骨一节。其法三十年一开。开则岁稔人泰。至是年正月。帝遣中使杜英奇。押宫人三十。持香华。迎入大内。帝御安福门迎拜。留禁中供养三日。五色光现。百僚皆贺。帝大悦。乃历送诸寺。具释部威仪。及太常长安万年音乐旌旛鼓吹。腾沓系路。王公士庶奔走膜拜。瞻奉舍施。唯恐弗及。有然香臂顶供养者。有竭产充施者。刑部侍郎韩愈上表切谏。以为佛者夷狄之一法耳。自黄帝至文武。皆享寿考。百姓安乐。是时未有佛也。汉明帝时。始有佛法。其后乱亡相继。运祚不长。佛不能福。事可知矣。乞以此骨投诸水火。绝后代之惑。上得表大怒。持示宰相。将抵以死。裴度崔群为言。愈言虽狂。发於忠恳。宜宽容以开言路。戚里诸王旧臣。皆为愈哀请。遂贬潮州刺史(古贤有诗咏韩曰。纷纷易尽百年身。举正何人识道真。力去陈言夸末俗。可怜无补废精神。出王荆公文集)○愈到郡之初。以表哀谢。劝帝东封太山。久而无报。郁郁不乐。因闻郡有大颠禅师。道德名重。以书三招。而大颠至(三书甚加礼敬。见公全集)○颠之言论超胜。留数十日。或入定数日方起。愈甚敬焉。因祀神海。上登灵山。复造师之庐。尝问大颠。春秋多少。师提起数珠示之。愈不会。次日再至寺。门首见僧。举前话。僧扣齿。公入寺问师。师即三扣。公云。佛法一般。师乃打僧出院。公一日问云。弟子军(州)事繁省要何。乞师一句。大颠良久不顾。公罔措时。三平为侍者。乃敲禅床一下。颠云作么。平云。先以定动。后以智拔。公乃拜谢三平云。和尚门风高峻。愈却於侍者处。得个入路。又大颠尝问愈曰。子之貌郁然。似有不怿。何也。对曰。愈之用於朝。享禄厚矣。一旦以忠言不用。窜逐八千里。播越岭海。丧吾女孥。毒雾瘴气日夕发作。今黜於无人之地。其生讵可保乎。愈之来也。道出广陵。庙而祷之。幸蒙其力。而卒以无恙。以主上有中兴之功。已奏章道之。使东巡太山。奏功皇天倘有意於此。则庶几召愈。述作功德。而荐之郊庙焉。愈早夜待之而未至。冀万一於速归。愈安能有怿乎。颠曰。子直言於朝也。忠於君而不顾其身耶。抑尚顾其身而强言之。以狥名耶。言用则获忠直之名享报。言之利不用。而逐事之必至。何介介於胸中哉。苟患乎逐。则盍勿言而已。吾闻之。为人臣者。不择地而安。不量势而行。今子遇逐而不怿。趋时而求狥。殆非人臣之正也。且子之死生祸福。岂不悬诸天乎。子姑自内修而外任命可也。彼广陵其能福汝耶。主上以奸臣负国。而讨之不暇。仅能克平。而疮痍未瘳。方此之际。而子又欲封禅告功。以骚动天下。而属意在乎己之欲归。子奚忍於是耶。且夫以穷自乱。而祭其鬼。是不知命也。动天下而不顾。以便己。是不知仁也。强言以示忠。遇困而抑郁。是不知义也。以乱为治。而告皇天。是不知礼也。而子何以为之。且子之遭黜也。所言何事乎。愈曰。主上迎佛骨入大内。愈以佛者夷狄之法耳。三代无佛。而年祚永久。晋宋梁魏事佛。而不夭则乱。愈恐主上惑於此。是以不顾其身而斥之。颠曰。若是则子言谬矣。且佛也者。覆天人之大器也。其道则妙万物而为言。其言则尽性命之理。其教则舍恶而趋善。去伪而归真。其视天下。犹父之於子也。而子毁之。是犹子而刃父也。吾闻善观人者。观其道之所存。而不较其所居之地。桀纣之君。跖蹻之臣。皆中国人也。然不可法者。以其无道也。舜生东夷。文王生西夷。由余生於戎。季札出於蛮。彼二圣二贤。岂可谓之夷狄而不法乎。今子不观佛之道。而徒以为夷狄。何言之陋也。子以上古未有佛而不法耶。则孔孟生衰周。而蚩尤瞽叟生上古矣。岂可舍衰周圣贤。而法上古凶顽哉。子以帝王之代未有佛而长寿耶。则书无逸曰。自时厥后。亦罔或克寿。或十年或四三年也。以汉陈之间人主夭且乱也。则汉明为一代之英主。梁武寿八十六。岂必皆夭且乱耶。愈曰。余谓佛者口不道先王之法言。而妄倡乎轮回生死之说。身不践仁义忠信之行。而诈造乎报应祸福之故。无君臣之义。无父子之亲。贼先王之道。愈安得默而不斥之乎。颠曰。甚哉子之不达也。有人於此终日数十。而不知二五。则人必以为狂矣。子之终日言仁义忠信。而不知佛之言常乐我净。诚无以异也。且子诵佛书。其疑与先王异者。可道之乎。曰。愈何暇读彼之书。颠曰。子未尝读彼之书。则安知不谈先王之法言耶。无乃以尝读孔子之书。而遂疑彼之非乎。抑闻人以为非。而遂非之乎。苟以尝读孔子之书。而疑彼之非。是舜犬也。闻人以为非而遂非之。是妾妇也。昔舜畜犬。犬所见者唯舜。一日尧过而吠之。非爱舜而恶尧。以所常见者舜。而未尝见尧也。又闻女子之嫁也。母送之曰。往之汝家。必敬必戒。无违夫子。然则从人者。妾妇之事。安可从人之非。而不考其所以非之者乎。夫轮回生死。非妄造也。此天地之至数。幽明之妙理也。以物理观之。草木根荄槁而复生。则其往复又何怪焉。孔子曰。原始要终。故知死生之说。庄子曰。万物出於机入於机。贾谊曰。化为异类兮。又何足患。此皆轮回之说。不俟於佛而明也。焉得谓之妄乎。且子又以祸福报应为诈造。此尤足见子之非也。夫善恶之报。皆神理自然之应。易曰。积善有余庆。积恶有余殃。又曰。鬼神害盈而福谦。曾子曰。戒之戒之。出乎尔者。返乎尔者也。此皆报应之说也。唯佛能隐恻乎人之祸福。是以彰明较着。言其必至之理。使不自陷乎此耳。岂诈造哉。又言。佛无君臣之义父子之亲。此固非子之所及也。事固有在方之内者。有在方之外者。方之内者。众人所共守。方之外者。非天下之至神。莫之能及也。故圣人之为言也。有与众人共守而言之者。有尽天下之至神而言之者。彼各有所当也。孔子之言道也。极之则无思无为。寂然不动。感而遂通。此非众人所共守之言也。众人而不思不为。则天下之理。几乎息矣。佛与人臣言。必依於忠。与人子言。必依於孝。此众人所共守之言也。及其言之至。则有至於无心。非唯无心也。则有至於无我。非唯无我也。则又至於无生。无生矣。则阴阳之序不能乱。而天地之数不能役也。则其於君臣父子。固有在矣。此岂可为单见浅闻者道哉。今吾告汝。以佛之理。盖无方者也。无体者也。妙之又妙者也。其比则天也。有人於此终日誉天。而天不加荣。终日诟天。而天不加损。然则誉之诟之者。皆过也。夫自汉至於今。历年如此其久也。天下事物。变革如此其多也。君臣士民如此其众也。天地神明如此其不可诬也。而佛之说。乃行於中。无敢议而去之者。此必有以蔽天地而不耻。关百圣而不惭。妙理存乎其间。然后至此也。子盍深思之乎。今吾教汝。以学者必考乎道之远者焉。道之远则吾之志不能测者矣。则必亲夫人之贤於我者。彼之贤於我者。以此为是矣。而我返见其非。则是我心有所未尽知者也。是故深思彼之所是。而力求之。则庶几乎有所发也。今子屑屑於形器之内。奔走乎声色利欲之间。少不如志。则愤郁悲躁。若将不容其生。何以异於蚊虻争秽壤於积稿之间哉。於是愈瞠目而不收。气丧而不扬。返求其所答。茫然有若自失。逡巡谓大颠曰。言尽於此乎。颠曰。吾之所以告子者。盖就子之所能而为之言。非至乎至者也。曰。愈也不肖。欲幸闻其至者。可乎。颠曰。诚尔心。尽尔性。穷物之理。极天之命。然后可闻也。尔去。吾不复言矣。愈趋而出(外传)○八月帝与宰臣语次。因语及愈。有可怜者。而皇甫鏄。素薄愈为人。即奏曰。愈终疎狂。可且内移。帝纳之。遂授袁州刺史。复造大颠之庐。施衣二袭而请别曰。愈也将去师矣。幸闻一言。卒以相愈。大颠曰。吾闻易信人者。必其守易改。易誉人者。必其谤易发。子闻吾言而易信之矣。庸知复闻异端。不复以我为非哉。遂不告。愈知其不可闻。乃去○至袁州。孟简尚书。知愈与大颠游。以书抵愈。嘉其改迷信向。愈答书称。大颠颇聪明。识道理。实能外形骸。以理自胜。不为事物侵乱。虽不尽解其语。要且自胸中无滞碍。因与之往还也○近世黄山谷谓。愈见大颠之后。文章理胜。而排佛之词。亦少沮云(韩子外传)○十月刺史柳宗元卒。宗元字子厚。尝着送文畅上人序曰。昔之桑门。多与贤士夫游。晋宋以来。有道林道安远法师休上人。其所与游。则谢安石王逸少习凿齿谢灵运鲍昭之徒。由是真乘法与儒典并用。而人知向方。如今释文畅者。服道江表三十年。蹑虚而西驱锡逾纪。秦人蒙利益众。天官顾公。夏官韩公。廷尉郑公。郎中杨公。有安石之德。逸少之高。凿齿之才。皆厚於上人。而袭其道风(云云)○又永州送琛上人南游序。大要嫉逃禅趣寂。而脱略方便○又送元暠师序。推原释氏之道。本乎孝。暠师不违。且与儒合○又送方及师序。大要讥业文而昧已○又送玄举上人序。大要诫切服而苟安。其辞略曰。佛之道大而多容。凡有志乎物外而耻制於世者。则思入焉。故有貌而不心。名而异行。其类不一。而皆童发毁服。以游於世。其孰能知之(柳集)。
　　庚子(十五年)
　　正月帝崩(穆宗即位)。

　　穆宗

　　辛丑(长庆元年)
　　三月卢龙节度使刘总。举幽燕二十余郡归朝。总乞度为僧。诏可。赐僧衣。号大觉大师。署所居第。为报恩寺。
　　壬寅(二年)
