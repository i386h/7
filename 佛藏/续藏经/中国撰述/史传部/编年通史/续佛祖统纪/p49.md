<!-- { "loadSidebar": true } -->
　　是岁帝遣左街僧录灵阜。赍诏起汾阳无业禅师赴阙。阜至。宣诏毕。稽首曰。主上此度恩旨不同。愿师起赴。业笑曰。贫道何德累烦人主。汝可先行。吾即往矣。遂沐浴净发。至中夜。告门人惠愔等曰。汝等见闻觉知之性。与太虚同寿。一切境界。本自空寂。迷者不了。即被境惑。一为境惑。流转不穷。常了一切空。无一法当情。是诸佛用心处。言讫端坐而逝。阜回奏其事。帝钦叹久之。师宪穆两朝凡三诏不赴。既没。赐谥大达禅师○十月帝幸善因寺。施僧缗钱一百万○白居易。初由中书舍人。出为杭州刺史。闻鸟窠道德。因见之。窠栖止长松上。居易问曰。师住处甚险。师曰。太守危险尤甚。曰。弟子位镇江山。何险之有。师曰。薪火相交。识浪不停。得非险乎。又问佛法大意。师曰。诸恶莫作。众善奉行。曰三岁孩儿。也解恁么道。师曰。三岁孩儿虽说得。八十翁翁行不得。居易钦叹而去。自是数从之问道。至是为忠州刺史。闰十月撰江州兴果寺凑律师塔碣。有云。师迁化时。予题一四句为别。因取为铭曰。本结香火菩萨社。共慊露泡烦恼身。不须恋恋任师去。先请西方为主人○十一月幸瓦官设大会○十二月帝不豫。太后百僚诣佛寺斋僧(唐史)。
　　癸卯(三年)
　　八月帝幸长庆宫。遇持钵僧。施绢二百疋○八月十九日东寺如会禅师示寂。寿八十。谥传明大师。师初参马祖。自祖去世。师患门徒滞於即心即佛之语。遂示众曰。心不是佛。智不是道。剑去久矣。尔方刻舟。时号东寺为禅窟焉。
　　甲辰(四年)
　　正月穆宗崩。敬宗即位○杭州永福寺。刊石壁法华经成。相国元稹为之记(通论)○时福州古灵神赞禅师。初参百丈。回本寺。受业师浴次。唤灵揩背。灵向师背抚。一掌云。好所佛堂只是无佛。师叱之。灵曰。虽然无佛亦解放光。师疑之。又看经次。有虻子撞窗。灵曰。世界如许广大。须要钻故纸作什么。师曰。汝何发言殊常。灵曰。某有颂。空门不肯出。投窗也大奇。百年钻故纸。何日出头时。师惊曰。汝得上人法。愿与吾说。灵曰。自别和尚。依栖百丈。因举百丈语。师忽有悟。乃欲回礼灵。为得法之师。灵请遥礼大智为师。某为同参○五月上谷侯高纂庐山东林熙怡律师坟志。略曰。师居庐山耶舍塔院。外规内寂。有神童随侍左右。匿形以至怡智遗形。则双乌入掌。索啖不去。灰心与物。则二鼠穴处。阈前食香。积而上巾。又有猛虎逐鹿。鹿求救於师。师指鹿入房。虎遂却去。若师有情。则神童不侍。慈乌不止。硕鼠不亲。猛虎不去。及一定寂灭。其院白莲枯死。庭树衰零。噫师平生见乎四异。则乌鼠虎鹿着矣。寂灭彰乎两奇。则莲花翠树明矣(续庐山记)○十二月中书令王智兴请於泗州置戒坛。於诞圣月度僧。制可。李德裕奏禁罢。帝不纳(旧唐史)。

　　敬宗

　　乙巳(宝历元年)
　　尚书李翱。字习之。尝刺朗州。慕药山之道。入山谒之。山诵经不顾。李曰。见面不如闻名。山呼太守。李应诺。山云。何得贵耳贱目。李谢之。问曰。如何是道。山以手指上下。云会么。曰不会。山云。云在青天。水在瓶。李忻然。答以偈曰。炼得身形似鹤形。千株松下两函经。我来问道无余说。云在青天水在瓶。又问。如何是戒定慧。山云。这里无此闲家具。李辞去。一夕药山登山。忽云开见月。大笑一声。声落澧阳。八九十里。翱闻之。复寄偈曰。选得幽居惬野情。终年无送亦无迎。有时直上孤峰顶。月下披云笑一声。李尝着复性书三篇。其一篇谓。情昏则性匿。忘情则复性。诚则明。明则尽性命之道。其二谓。无思则寂照。致知在格物。其三谓。昏而不思。终不明道(文集)。
　　丙午(二年)
　　裴肃字中明。任越州观察使。重建龙兴寺大佛殿。应三百年谶记。先是越州沙门昙彦。与许询元度。同造二塔。塔未就。询亡。彦师寿百二十。犹待得询后身。为岳阳王萧察。来抚越州。及到州。人寺见彦。彦以三昧力加被。王忽悟前身造塔之事。由是二塔益资壮丽。时龙兴寺大殿隳坏。众请重修。彦曰。非贫道缘力也。后三百年。有绯衣功德主。来兴此殿。寺众刻石记之。及是裴守赴任。施俸修殿。方应彦师悬记。肃乃裴休父也(传灯)○十二月帝崩。文帝即位。

　　文宗

　　丁未(太和元)
　　五月太洪山善信大士示寂○时龙潭崇信禅师。玄化大行。师初家于悟和尚天王寺巷。日以十饼馈之。悟每食毕。常留一饼曰。吾惠汝以荫子孙。因请出家。由是服勤左右。一日请示心要。悟曰。吾何处不指示汝心要。师低头良久。悟曰。见则便见。拟思即差。师当下开解。复问。如何保任。悟曰。任性逍遥。随缘放旷。但尽凡心。别无胜解(五灯)。
　　戊申(二年)
　　澧州药山惟俨禅师。临顺世叫云。法堂倒。法堂倒。众皆持拄撑之。师举手云。子不会我意。乃告寂。寿八十四。敕谥弘道大师。塔曰化城(唐伸药山碑。传灯又谓。终于大和八年。一本又谓。宪宗元和八年化者。非是)○五台邓隐峰。以神异颇显。恐成惑众。乃入台山金刚窟前。将示寂。问於众曰。诸方迁化。坐去卧去。吾皆见之。还有立化者否。众曰。有之。师曰。还有倒化者否。众曰。未尝有也。师乃倒殖而化。亭亭然其衣顺体。众为舁尸荼毗。屹然不动。远近瞻礼叹异。师有妹为尼。乃咄云。老兄平昔不循法律。死更荧惑於人。以手推之而踣。於是阇维。收舍利。塔于五台。
　　己酉(太和三)
　　苏州重玄寺刊石壁经成。白居易为碑。略云。夫开示悟入诸佛知见。以了义度无边。以圆教垂无穷。莫尊於法华经。凡六万九千五百五言。证无生忍。造不二门。住不思议解脱。莫极於维摩经。凡二万七千九十二言。摄四生九类。入无余涅盘。实无得度者。莫先於金刚经。凡五千二百八十七言。坏罪集福。净一切恶道。莫急於尊胜陀罗尼经。凡三千二十言。应念随愿生极乐土。莫急於弥陀经。凡一千八百言。用正见观真相。莫出於普贤行法经。凡六千九百九十言。诠自性认本觉。莫深於实相法密经。凡三千一百五言。空法尘依佛智。莫过於般若心经。凡二百五十八言。是八种经。具十二部三乘之要旨。万佛之秘藏尽矣(文集)○丹霞天然禅师将终。命具浴浴毕。乃顶笠策杖受屦垂一足。未及地而化。寿八十三。师本儒生。偶应举。遇禅者问何往。曰。选官去。禅者曰。选官何如选佛。曰。选佛当何所诣。禅者曰。江西马祖出世。即选佛之场也。师遂见马祖。以手托幞头额。祖曰。南岳石头是汝之师。师抵南岳。石头曰。着槽厂去。乃礼谢入行者堂执务。后因普请刬草次。师独沐头。跪於石头之前。头忻然与之落发。寻为说戒。即掩耳而去。便返江西。再见马祖。未参礼。便入僧堂。骑圣僧颈而坐。众惊异。以白祖。祖入堂见之曰。我子天然。师即下地拜曰。谢师赐与法名。久之遍历诸方。后元和三年。於天津桥横卧。留守郑公出呵之。不起。吏问其故。师曰。无事僧。郑奇之。自给米面。洛下翕然敬向。十五年。卜居邓州。丹霞。致数百众。师尝着玩珠吟二篇。今传于世。谥智通禅师(传监云长庆四年示寂)。
　　庚戌(太和四)
　　五月侍御刘轲作福州东山圣泉法华院记。略云。天下精剎往往称闽州胜绝。有东山法华院。为东南窟之一。景龙初有神僧怀道。始卜於爱同之西卓。一泉腾涌喷出。两道分注。一注濯所。一流为池。继有怀一居之。一之后智常居之。常有天童密侍。舍利潜降。山神听经。问中佛法。实自三大师始焉。是院不宿女子。不入荤血。真绝特也(长乐集)○十月鄂州无等禅师示寂。寿八十二。师嗣马祖。
　　辛亥(太和五)
　　帝好嗜蛤蜊。一日御厨有劈不开者。忽变菩萨像。帝惊异之。有旨送兴善寺。令众僧瞻礼。因问侍臣。此何祥也。或对太乙山有惟政禅师。深明佛法。请诏问之。帝召政而问焉。对曰。物无虚应。启陛下信心耳。经云应以菩萨身得度者。即现菩萨身而为说法。帝曰。菩萨形今见矣。未闻其说法。何也。对曰。陛下见此。以为常耶非常耶。信耶弗信耶。帝曰。非常之瑞。朕焉不信。政曰。陛下闻其说法竟。帝大悦。因诏天下。并立观音菩萨像。奉祀焉○时有凌行婆。谒浮杯及赵州。五灯有机缘。
　　壬子(六年)
　　希运禅师。初见百丈。问马祖机缘。丈举再参马祖挂拂话。师大悟。得法后乃住洪州高安县黄蘖山鹫峰下大安寺。海众奔凑。常千余人。其道峻。其行孤。其言简。其理直。故学徒悟道者众。
　　癸丑(七年)
　　十月帝诞节。召法师知玄与道士。入麟德殿论道○石霜庆诸禅师。初参沩山。次参道吾悟旨。即隐浏阳陶家坊。因僧旋洞山。举师出门便是草语。洞山惊曰。浏阳有古佛耶。自是僧多依之。乃成法席。号霜华山。
　　甲寅(八年)
　　十二月南泉普愿禅师将示寂。首座问曰。和尚百年后。向什么处去。师云。山下作一头水牯牛去。座云。某甲随和尚去得否。师云。汝若随吾。则须衔一茎草来。乃集门人告曰。星翳灯幻。其来久矣。勿谓吾有去来也。言讫而逝。师得法於马祖。后归池阳。三十年不下南泉。会宣城观察使陆亘大夫。请下山。伸弟子之礼。由是学徒云集云(五灯)。
　　乙卯(九年)
　　四月丁巳。宰相李训上疏。请罢内道场。沙汰僧尼滥伪者。制可。是日诏下。方毁大内灵像。俄暴风聿起。含元殿鸱吻俱落。内外城门楼观俱坏。士民震恐。帝以训所请忤天意。亟诏停前沙汰。诏复立大内圣像。风遂顿息(旧史五行志是冬李训受诛)○八月白居易。以所着文集。勒成六十卷。编纳卢山东林大藏。自为记。欲与二林结他生之缘(庐山记)○九月道吾圆智禅师示寂。寿六十七。敕谥修一大师。
　　丙辰(开成元年)
