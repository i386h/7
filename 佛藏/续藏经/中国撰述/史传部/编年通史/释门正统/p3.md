<!-- { "loadSidebar": true } -->

　　附十三人

　　鹤林既往。大迦叶以头陀苦行第一。堪能住持法藏。为传法初祖。阇维佛已。八分舍利。结集法藏。弘持正法者。二十年行礼。出家。成道。转法轮。入涅盘。四塔次。礼八塔。次入龙宫礼佛牙塔。次上天上礼佛发塔。着佛所与僧伽梨衣。持锡擗山。如入软泥。法付阿难。难持法经二十年。闻一比丘诵法句偈云。人生百岁时。不见水潦涸。不如生一岁。而得睹见者。阿难惨然曰。此非佛偈。佛偈云。人生百岁时。不闻生天法。不如生一岁。而得睹见者。因叹曰。我世无用。诣阇王。别门人曰。王睡。即度恒河王於睡中梦。盖茎折觉已。门人即奏其事。王乃随追半河方及。请曰。世尊涅盘。迦叶入灭。我皆不见。唯仰尊者。今复弃我。何所归依。难默然。即入三昧。名风奋迅。令身四分。一分上忉利天与帝释。一分至大海与娑竭罗龙王。一分与阿阇世王。一分与毗舍离国诸离车(杂车翻仙族王。又边地主。又传集国政以其国义让五百长者递为国主。罢政出外为边地主)。法付商那和修。商那和修造般遮于瑟(西域五年一会名)於曼陀山。立精舍。二十年因至鞠多所。坐鞠多床。多诸弟子不识。乃举手空中而雨甘露。现五百法门。多皆不识。语云。佛入目连不识。目连入诸比丘不识。我入鞠多不识我。得七万七千本生诸经。八万毗尼。八万毗昙。汝皆不识。我若去者。法门随去。诸弟子始觉神异。悉得四果。度弟子已。而入涅盘。法付鞠多。又同时有摩田地。初阿难将入涅盘。大地动。雪山之中有五百仙。具五神通。作是念言。今此大地何以故动。于时观之。即见阿难欲入涅盘。彼仙中有一导首。将五百仙至阿难处求出家。阿难化彼。河水悉成金地。五百仙出家。得四果。诸仙在河中得戒。故名摩田地(摩田地翻中)。时摩田地欲先涅盘。阿难嘱云。汝当於罽宾国竖佛法。佛记云。我涅盘后。当有摩田地比丘持佛法也。阿难付法入涅盘已。摩田地乃至罽宾。降伏恶龙。住持佛法。临涅盘时。踊身空中。作十八变。然后灭度。鞠多在俗。已得初果。时摩突罗国有一淫女。名婆须密。於鞠多所生染欲心。求与相见。鞠多不就。时此淫女见贾客来。即便杀之。其事达王。王即屠截淫女手足。弃於冢间。鞠多往观。达知色欲。欺诳世间。厌恶诃弃。得三果。出家受戒得四果。说法之时。魔为障碍。鞠多降已。由是不敢。阎浮所度夫妇得四果者。乃下一筹。筹长四寸。满丈六室。用以烧身。法付提多迦。迦登坛得初果。三羯磨得四果。法付弥遮迦。迦多闻博达。有大辨才。迦灭法付佛陀难提。提付佛驮蜜多。多十二年自持赤旛。在王前行。王问。何人。答曰。智人。问。求何等。答。求捔论。王乃设会。广集论师。浅者一言。深者至再。王论亦屈。乞受三归。一婆罗门善知算法。多密加之。其言佛无神。多言得罪。不信算之。即信堕狱。即归信佛。多复密加其知生天。法付胁比丘。丘在胎经六十年。生而发白。誓不尸卧。得胁名。法付富那奢。奢与马鸣论议。鸣执有我。奢云。佛法二谛。世谛有我。真谛无我。鸣欲刎头。奢令剃发为弟子。鸣犹未伏。欲舍身命。奢入定。知鸣心念。时奢暗室中。有经。语鸣云。汝往彼取经。鸣云。此室暗冥。云何往取。奢云。但去。当令汝见。奢以神力遥申右手入暗室。五指放光。其明照耀。鸣始服勤。所为得法已。造赖咤和罗伎。伎音中演无常．苦．空．无我。闻者悟道。五百王子厌世出家。王恐民尽。禁伎不行。月氏来征求。以九亿金钱请和。王以马鸣及钵(佛所持者)一。慈心鸡(不饮虫水能灭怨敌)与之。月氏欢喜回军(各准三亿金钱)。月氏王又行礼塔。塔为崩。掘塔得尼乾尸。有剃发师来求王女再三。王即思惟。小人何敢专輙。必其地有金耳。掘果得藏。王英勇。三海归德。北海未宾。乃与安息国王战。胜之杀九亿人。大臣门王罪。云何灭王。置大鑵七日。煮汤令沸。以一金环置汤内。顾问群臣。谁取得之。有一臣投冷水。随而取之。王告臣曰。我所为罪。如彼沸汤。悔必可灭。犹投冷水。时有罗汉以神通力示王罪报。王生悔心。鸣为说法。由是罪轻。为千头鱼。剑轮截头。断已复出。闻钟痛息。劝令长打。法付毗罗。罗造无我论。论所行处。邪见消灭。法付龙树。

　　天台高祖龙树菩萨本纪

　　原夫世尊於楞伽经中普告大众曰。南天竺国中。大名德比丘。厥号为龙树。能破有无。宗世间中显我得初欢喜地。往生安养国。金口悬记。深切着明。如此圆初住。去名下寂光。况圆地耶。今商略诸文。撰龙树本纪。

　　龙树者

　　南天竺国梵志种。始生之时。在於树下。由龙成道。故号龙树。亦言龙猛。梵语那伽阏剌树那。此云龙猛。法苑引奘师西国传云。梵音正云龙猛。旧讹略故云龙树耳。或云龙是。华言树是。梵语译为猛也。佛去世后三百年出。年七百岁。昧者误谓灭后七百年出。今天竺黑峰山石崛圣寺即其道场。师天聪奇悟。事不再问。在乳哺中。闻诸梵志诵四韦陀典各四万偈。偈十二字。皆达其文。领其义。弱冠驰名。独步诸国。凡天文．地理．星纬．图谶。乃至种种一切俗谛之事。无不精练。与契友三人议云。世间义理。可以开神明。悟幽旨者。吾等悉达矣。更以何方而自娱乐。复云。人生唯有追求好色。逞欲极情乐最为至。咸曰。善哉。斯言为快。遂往术家学隐身法。既得药已。自翳其身。游行自在。即共相与入王后宫。宫中美人皆被侵暴。未经数月怀妊者。众王用智臣计。令勇士闭宫挥刃。二人死刃下。唯师敛息近王。身七尺而立刃不能加。始悟欲为苦本。即自誓曰。若免斯难。当诣沙门。受出家法。既出宫。便入山。至一佛塔。投师受具。於九十日。诵通三藏。阎浮中所有文字。一时通达。自谓己是一切智人。作是念。已独处静室水精房中。大龙菩萨哀之。以神力接入大海。至其宫殿。启七宝函。授诸大乘经典。九十日中。通解甚多。龙曰。汝今看经。为徧未耶。师曰。汝经无量。不可得尽。我所读者。足过浮阎十倍矣。龙曰。天上诸经。过此宫中百千万倍。於是修行。妙悟经旨。善解一相。深入无生。二忍具足。龙知得道送还天竺。辅行又云。树学广通。五天无敌。欲谤佛经。而自作法。表我无师。龙接入宫。一夏但诵七佛经目。知佛法深妙。因而出家。降伏国王。兼制外道。外道现通。化莲华池。坐莲华上。师化象拔莲华。扑外道。作三种论。一．大悲方便论。明天文．地理。作宝。作药。饶益世间。二．大庄严论。明修一切功德法门。三．大无畏论。明第一义。中观论者。是其一品。即今所凭。为观法指南也。孤山祖承云。佛灭度后十有三世。至龙树大士。始用文字。广第一义谛。嗣其学者。号法性宗。是故摩诃衍乘。盛行天竺者。师之力也。师痛念去佛渐远。外道方炽。而诸师各以己见。造论释经。言辞诡杂。学路不一。学者靡所适从。遂造优波提舍十万偈．庄严佛道论五千偈．大悲方便论五千偈．无畏论十万偈。无畏论亦名大智度论。亦名释论。缘此称无畏论师。仍於此论中支出中论亦名中观论。大明中道之义。摧伏一切外道胜旛。南天竺国王深染邪见。承事外道。毁谤正法。师为化彼。躬持赤旛。在王前行经。历七岁。王始怪问。汝是何人。在吾前行。答曰。我是一切智人。王闻是语甚大惊愕。稽首为礼。受其道化。尔时殿上万婆罗门。见其神德。叹未曾有。剃除须发。而就出家。如是所度。其数叵量。摩诃摩耶经云。佛灭后七百年。有一比丘名曰龙树。善说法要。灭邪见幢。然正法炬。又有一小乘法师。见师高明。常怀忿疾。师所作已办。将去其国。问法师言。汝今乐我久住世否。答曰。仁者。实不愿也。即入虚房。竟日不现。弟子怪之。破户就视。见师蝉脱而去。天竺诸国。并为立庙。种种供养。敬事如佛。慈云祖录云。今天台所承自第十三。龙树为高祖由者龙树造无畏部。出中观论。高齐间。慧文禅师依中观得道。口授南岳思大师。是故师得山家高祖。高丽比丘淳智作赞略曰。法水东流注北齐。后生遐仰高源邃。天台教随函目录云。西域传佛教者。凡有二宗。一曰法相。二曰法性。法性者。远承文殊．龙树。近禀青目．清辨。依般若等经．中观等论而为祖述也。法相者。远嗣弥勒．无着。近踵法护．难陀。依深密等经．瑜伽等论以为宪章也。所以经论翼张。性相角立者。由乎时机不同。法药有异耳。傥因言以契理。识月以忘指。复何性相分其宗乎。然法性之义宏远深诣。非肤受速成者所能知。故西域记云。奘三藏初遇宗龙树之徒。欲从其学。彼令服药求长生。方能穷究。奘念本欲求经。恐仙术不成。辜我宿愿。遂乃回心以学法相。又王勃成道记大乘。则文殊．弥勒异其宗。铠庵谓。此说虽出西域记。然质诸经论。不见二菩萨异宗处。况智者无一言及之。但云天亲．龙树内鉴冷然。外适时宜。各权所据。此自是二菩萨计法性与无明生法之异耳。又谓。菩萨造论多赞西方。劝修念佛三昧。如大智度云。佛是无上法王。菩萨为法臣。所尊重唯佛世尊。是故应当常念佛也。昔慈觉[〡*赜]师颂云。人问禅家者。宗门万事。忘既能超极乐。何必往西方。却听禅家语。西方是本乡。马鸣亲训诲。龙树亦称扬。近有西湖居士李子济净土咏史诗亦曰。匡持像运着勋庸。说偈婆沙大论中。愿共众生生彼国。普令具缚出樊笼。

　　附十人

