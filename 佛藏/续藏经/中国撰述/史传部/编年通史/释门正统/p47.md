<!-- { "loadSidebar": true } -->
　　字明道。号真觉。永嘉戴氏。精究台道。常习禅寂。惟服大布僧伽棃。充饥脱粟淡[廿/齏]而已。同产兄宣犹子二人。一门兰玉。都捐我相。不染客尘。住龙兴寺。寺旁别有胜境。乃於岩下构生禅庵。未几与东阳策徧游讲肆。因览涅盘。洞明妙旨。复往曹溪。印其所证。少留一宿。号一宿觉。犹云河南半遍冶也。先天二年十月十七示寂。殡于西山之阴。年四十九。谥无相。塔曰净光。括守李邕为神道碑铭。刺史魏静编其文。号永嘉集戒珠行靖注之珠序曰。退而约三乘之义有述焉。述书一卷。勒为十篇。捐花同实。诛剪妄伪。大以定慧遮照之旨。是其本也。又曰。出入乎空假之门。游泳乎遮照之渊。提领乎与夺之纲。控御乎谛缘之辔。凡十篇之内。四教之通别。二知之离合。五念之起续。三藏之齐劣。必条幽折微。章灼同异。而不容三乘外百家迂疎之说。彷佛参混於其间。其犹坐鸿崖视平地。远近事物昭昭然不能逃遁於隐奥也。神智曰。永嘉集全用天台圆顿法而不言天台。岂不夺他成己。铠庵曰。传灯云。初见六祖振锡。携缾绕祖三匝曰。速道速道。祖曰。夫沙门者。具三千威仪．八万细行。大德自何而来。生大我慢。师曰。生死事大。无常迅速。祖曰。何不体取无生。了无速乎。曰。体即无生。了本无速。祖曰。如是。如是。于时大众无不愕然。方具威仪参礼。须臾告辞。祖曰。返太速乎。师曰。本自不动。岂有速乎。祖曰。谁知非动。曰。仁者自生分别。祖曰。汝甚得无生意。曰。无生岂有意耶。祖曰。无意谁当分别。曰。分别亦非意。祖曰。善哉。善哉。少留一宿。时谓一宿觉据此问答。乃是勘辨之辞。问毕具仪设礼。亦是比丘相见常仪。少留一宿。自是曲从主意。录者却谓一宿觉。抑又诬牧庵谓逃逝。天台螟蛉。达磨夷。考当时征诘之语。亦未尝逃逝螟蛉也。证道云。自从认得曹溪路。了知生死不相关又云建法幢。立宗旨。明明佛勅曹溪是岂非将错就错。转增诬罔。此歌盛行。诸方宿德或注或颂。搢绅之士亦有序跋。独神智有议(本传)。艹庵有疑。疑云。魏静序将大师在日。凡所宣纪。总有十篇。集为一卷。答友人书尚附于中。而不收此歌。何也。抑有说焉。以证道名歌。而如来设教。修证之法。不出藏．通．别．圆。今所谓道藏通修证乎。别圆修证乎。若舍此而别有修证。得非永明所谓不依地位。天魔外道乎。洪觉范云。梵僧觉。称谓。本国目为东土。大乘经若以义天跋别传议例之。此歌特未遭有识者毁耳。必若含光所遇。则可谓具眼梵僧也。又庞居士临终语于頔云。但愿空诸所有。慎勿实诸所无。校之妙三观不无异同。居士之名。虽以西域修净行者而得。实因净名辅佛扬化而彰。观其弹偏折小。叹大褒圆。弟子菩萨无敢婴其锋。领众问疾。妙德一人而已。岂止修一净行。唯务禅悦而已乎。学者勿眩名失实焉。

　　贤首相涉载记

　　山家自清凉隘路叛出之后曰。教观皆有莠苗．朱紫之患。故荆溪以金錍义例穷其失。其心岂得已哉。一则曰愿来世诸佛会中与子相遇。二则曰归命诸贤圣。愿舍是非心。为树涅盘因。非欲贬量失至于今日。积有年矣。两家学者枘凿冰炭。倘无知彼知己之功。徒劳接响承虚之力。为知彼故。撰贤首载记。

　　法顺

　　万年杜氏。幼於舍旁冢上说法。闻者悟入。十五代亲远戍。十八出家。师因圣僧珍受持定业。聋哑遇之能闻能语。驱园圃虫。诫恶性马。道济异类。隐显难测。唐太宗诏问。朕苦劳热。久而不愈。闻师神力。何以蠲除。曰。圣德御宇。微恙奚忧。但须大赦。圣躬必安。从之而瘳。锡帝心号。患疮脓溃人。有敬而味者。有以帛拭者。香气异常。或毁或誉。不愠不忻。游历郡国。劝念阿弥陀佛。撰五悔文赞扬净土。路逢神树．鬼庙。即焚毁之。巫觋所事。躬为并当。祯祥屡见。绝无障碍。贞观十四年十月二十五日。坐灭於南郊义善。双鸟入房。异香满寺。寿八十四。肉身经月愈鲜。常有异香熏于座前。有弟子诣五台礼文殊。方抵山麓。老人语曰。文殊今住终南山。杜顺和尚也。言讫不见。弟子趋归。师已长往。关中常作文殊忌斋。岂为师乎。塔樊川北原。翰林学士许康佐铭。师着法界观门弘华严经。付云华智俨。俨付贤首法藏。

　　法藏

　　康姓。康居人。年十六炼一指供养明之育王舍利塔。寻听华严。则天策名宫禁。落发住太原寺。佐于阗实叉难陀。译华严成八十卷。诏讲於佛授记寺。讲堂乃京师。地动光自口出。腾涌如盖。诏十大法师为授戒。擢为贤首并菩萨戒师。睿宗内禅亦受大戒。粪衣粝食。讲华严三十余徧。楞伽．密严．梵网等经。起信论凡十部。皆为义疏。先天元年十一月十四日。终于大荐福寺。寿七十。赠鸿胪卿。葬神和原秘书少监阎朝隐碑。灭百年而得澄观。

　　澄观

　　字大休。会稽夏侯氏。九岁师宝林体真。十一恩度。乾元中学相部律於润州楼霞澧。受南山行事止作於昙一。受菩萨戒於常照禅师。启厥十誓。传关河三论於金陵。玄壁江表。三论之盛。始於此。大历初於瓦官传涅盘．起信等经论。及终南法界观。康藏还源记。复造东京。受杂华於大诜。又从成郡慧量。覆寻三论十年。从荆溪习止观．法华．维摩等疏。谒牛头忠．径山钦．洛阳无名咨决南宗禅法。见慧云明了北宗玄理。(铠云撮台衡三观之玄趣。使教合亡言之旨。心同诸佛之心。不假更看他面。谓别有亡机之门。昔人不参善友。但尚寻文。年事稍衰。便欲废教求禅。岂惟抑乎佛心。亦乃翻误后学。师虽有遍参之勤。亦悔学路之杂)此土儒墨．竺乾．梵书诸部。异计四围。五明显密仪轨。旁通博综。天纵多能。十一年巡礼五台．峨眉。俱蒙现瑞。旋居大华严寺。专行方等忏法。仍讲大经。造新疏二十轴。德宗诞节。讲经内殿。以妙法清凉帝心。锡清凉号。紫衲方袍。礼为教授和尚。宣河东节度礼部尚书李诜备礼奉迎。与罽宾三藏译乌荼国王所进行愿品。帝亲预译场。一日不至。即差僧如比丘法说欲云。皇帝国事因缘。如法僧事。与欲清净。元和五年。宪宗勅铸金印。加号大统国师。主教门事。开成二年三月六日示寂。葬终南石室。塔曰妙觉。裴相国铭。寿一百二。腊八十三。身长九尺四寸。垂手过膝。夜目发光。昼仍不瞬。才供二笔。曰记万言。尽形一食。宿不离衣。历乎九朝。为七帝师。荆溪与江淮四十僧礼五台。师领徒万指。郊迎尊师。如是不可以顿。顿异见掩其美也。着疏记流传者四百余卷。讲贯大经殆五十遍。建无遮大会十有五。学者计弘法三十八人。造堂奥者僧睿．宗密。

　　宗密

　　何姓。果州西充人。年二十八进具。得法於荷泽会五世孙道圆。传圆觉於汉上。传清凉华严句义於病僧。即为他讲故圆觉疏序。有讲虽滥泰学且师安明沐犹吾之纳。谬当真子之印。盖清凉答书子之所解。犹吾之心。转轮真子诚所谓也。又语云。毗卢华藏能随我游者。其汝乎。着圆觉．华严．涅盘．金刚．起信．唯识．兰盆．法界观行愿经等疏钞。及修证科仪等凡九十余卷。太和二年。文宗诏问佛法。赐紫方服为大德。会昌元年正月六日。坐灭於兴福塔院。赐谥定慧。塔曰。青莲裴相国铭。寿六十二。腊三十四。李训败走终南。师欲匿之。其徒不可。乃奔凤翔。为吏所执。训死。仇士良捕师诘之。怡然曰。与训游久。吾法遇难则救。初无爱憎。死固吾分。洪觉范谓。比丘於唐交士大夫者。多犯法辱教。而师独超然。吏亦欣然疾书。盖其履践明也。铠庵曰。东坡寄子由诗凭君借取法界观。一洗人间万事非杨龟山云。西铭会古人用心要处为文。正如杜顺和尚作法界观样。前辈士夫留心学佛。但趋禅那一门。少知入道观法。二公所尚诚为难矣。然以天台教观格之。曾未造其藩篱。盖凡立观。要令行人修证必须依教。修何因。至何位。断何惑。证何理。如荆溪云。立三观。破三惑。显三谛。证三智。成三德。今法界观於彼宗五教中。未知定属何教。破惑显理。如何修证。若云依一乘圆教立兹观门者。且五教建立始自贤首。岂贤首未判教而杜顺先立观耶。抑杜顺立观与贤首判教悬合耶。岂彼教宗贤首观宗杜顺耶。圭峰注法界观修字云。止观熏习。造诣不知。是何止观。若单止单观乃属小乘偏空修证。(阿含比丘当修二法所谓止观)如何入华严称性法界。若三止三观为次第耶。为一心耶。若次第者。须说先修何止观。到何位。断何惑。显何理。若一心者。亦须明说何位圆融而修。何位圆融而证。倘如旧传。乃文殊示现。岂菩萨别为一缘。立此观法乎。不然岂免永明之机。

　　子璇

　　秀人。听洪敏讲楞严至动静二相了然不生有省。闻琅耶觉道重当世。趋其席。值上堂。师云。清净本然。云何忽生山河大地。觉喝云。清净本然。云何忽生山河大地。俯伏汗流。豁然大悟。方披襟。敢称座主。礼谢愿侍巾缾。觉曰。汝宗不振久矣。厉志扶持报佛恩德。勿以殊宗为介。师如教以辞。住长水。众几一千。庆南疏楞严。丞相王随序。铠庵曰。天台所判四教。本乎佛意。盖依如来藏同体权实。大悲愿力随顺物机。不获已而用。既机宜不同。致法有差降。从一实理。开於权理。权实二理能诠。教殊故有四种差别教起。荆溪云。此之四释。关涉五时。牢笼八教。彼贤首五教。毕竟淮何建立。愚法小乘虽仅同天台。然不说转小成衍。又无别圆被接。又无法华开显。则将毕世愚矣。始终顿圆。四教皆无。断伏修证。分齐徒用经论。相似语言配合耳。况天台所立四教。教下有观法。贤首既不遵天台判释。自立五教。至说起信观法。却云修之次第。如顗师摩诃止观岂非有教无观。解行胡越清凉。虽禀荆溪止观。却宗贤首判教。广造华严疏钞。谬亦同科。圭峰圆觉长水。楞严虽广有云云。盖同坑无异土矣。李长者新论四十卷。钱氏时永嘉永安分注经下成一百二十卷。名华严合论。其判教与天台不同。亦与贤首大异。兹乃三世达道所系。未易谈其始末。姑俟后贤明辨云。

　　净源

