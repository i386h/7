<!-- { "loadSidebar": true } -->
　　字德安。陈姓。荆州华容县(今荆门军)人。父起祖梁散骑益阳县开国候。母徐。梦吞白鼠而妊。诞弥之夕。房室洞明。欲陈鼎爼以为庆。席火灭汤冷。为礼不成。目耀重瞳。眉分八彩。乃帝王休相。二亲虽掩藏。而人已知之。兼以卧便合掌。坐必面西。年七岁喜往伽蓝。蒙僧口授妙经普门品。一徧成诵。十五於长沙郡佛像前誓为沙门。荷负正法。夜梦瑞象。手从窗入。三摩其顶。由是深厌家狱。遂投湘州果愿寺僧法绪落发。寻诣慧旷律师。精通律藏。续上光州大苏山礼思大。思大一见叹曰。昔日灵山同听法华。宿缘所追。今复来矣。因授与普贤道场。为说四安乐行。经一七日。诵法华经至药王本事品。是真精进。是名真法供养如来之句。豁然大悟。照了法华。若义和临於万像。达诸法相。似清风游於太虚。将证白师。师曰。非尔弗证。非吾莫识。所入定者。法华三昧前方便也。所发持者。初旋陀罗尼也。自今以后。纵令文字法师千群万众。寻汝之辨。不可穷矣。於说法人中。最为第一。尝令代讲。手持如意。临席叹曰。可谓法付法臣。法王无事者矣。师资道隆。名闻遐迩。初旋陀罗尼者。旋假入空。百千万亿旋陀罗尼者。旋空出假。法音方便陀罗尼者。二为方便。得入中道第一义谛。今言初者。即是五品十信以登住为真修。即十信为方便。今云前方便。知属五品。未几告违思大。思大曰。汝於陈国有缘。往必利益光大。初入京仪。同沈君理请居瓦官寺(寺号升元。在城西。前瞰江面。后踞崇罔阁。乃梁时古迹。高二千五十尺。太白所谓日月隐檐楹也。李主时犹在)。首讲法华妙义。以五时八教。释一代群经。勅公卿停朝一日听法尔。后讲大智度论秉诸来学说。次第禅门。用清心要。或立禅徒於灵耀寺。或敷止观於玉泉山。或讲仁王般若於陈帝。帝伸三拜之礼。或授菩萨戒於隋主。主赐智者之名。六十余州化导七众。得益叵量。继以徒多悟少。反妨自行。以大建七年九月息缘宴坐于天台。展昔愿也。或於华顶降伏强软二魔。精怪奔溃。或以海曲为放生池。亘三百里。或讲净名经山谷变瑠璃之色。或闻神人告寺成。标国清之名。兹举大略。细存别传。一夕独坐说法至旦。智晞启曰。未审昨夜见何因缘。答曰。有梵僧来。为我言机缘如薪。照用如火。傍助如风。三种备矣。化道方行。於华顶夜。许相影响。今机用将尽。傍助亦息。故来相告。又南岳思大禅师及喜禅师令我说法。亦为我言。他方华整相望甚久。缘毕应往。吾等相送。我再拜称诺。此死相现也。其年十月。炀帝遣使奉迎。因随使至石城大佛像前。示疾(云石城。天台西门大佛当来灵像处所。既好宜最后用心)谓智越曰。我命谢在此。不复前进也。索香汤漱口说。十如．十界．三观．四悉．四谛．十二因缘．六波罗蜜。一一法门摄一切法。皆能通心。到清凉池。若能於病患境。达诸法门者。即二十五人。百金可寄。有欲进药者。答曰。药能遣病留年乎。病不与身合。药何所遣。年不与心合。药何所留。即令唱法华经题。乃赞曰。法门父母。慧解由生。本迹广大。微妙难测。辍斤绝弦。於今日矣。少顷又令唱观无量寿佛经题。赞曰。四十八愿。庄严净土。华池宝树。易往无人。火车相现。一念改悔。尚得往生。况戒定熏修。圣行道力。实不唐捐。又曰。商客寄金。医去留药。吾虽不敏。狂子可悲。乃口授观心论。命智越施床。东壁面向西方。智朗问。不审何位没此何往。后弟子辈将何宗仰。报曰。我不领众。必净六根。为他损己。秪五品耳。问。何生者。吾诸师友。皆从观音而来迎我。问。谁可宗仰者。有波罗提木叉四三昧在焉。言讫唱西方佛名。如入禅定。即开皇十七年。岁次丁巳十一月二十四日也。世寿六十。僧腊四十。众迎全身。葬于佛陇西南隅。文帝遣使勅封其塔。每岁遣使开塔供养。洎卢政力为使而至。则全身不复见矣。吴越钱忠懿王追谥法空宝觉尊者。我庆元三年五月。封灵慧大师。从荆门军守臣请也(具兴衰志)。师所谈教法。不畜章句。纵无碍辨。昼夜流泻。若悬河不可竭也。初讲玄句以开妙解。次演止观。依解以立正行。故荆溪云。非玄义无以导。非文句无以持。非止观无以达。非一家无以进。斯之谓欤。乃至诸余部帙。灌顶结集以成教藏。号曰性宗。师盛德大业。内外圣贤。称述益多略尔。附载便於观览。顶师私记缘起曰。大法东渐。僧史所载。讵有几人。不曾听讲。自解佛乘者乎。纵能发悟。复能入定。得陀罗尼者。不纵具定慧。复帝京弘二法。不纵令盛席谢。遣徒众。隐居山谷。不纵避世。守玄被征为国师。不纵帝者所尊太极。对御讲仁王般若。不纵正殿宣扬为主上三礼。不纵令万乘屈膝。百高座。百官称美。赞叹弹指喧殿。不纵道俗颙颙。玄悟法华圆意。不纵得经意。能无文字以乐说辨。昼夜流泻。不唯我智者具诸功德式。师答王文穆书曰。智者於法华判教曰。前代诸师或祖承名匠。或思出袖襟。虽阡陌纵横。莫知孰是。然义不双立。理不两存。若深有所以。复与修多罗合者。录而用之。无文无义。不可信受。遂广征十家。谓南三北七。即江南三师。河北七师。虽通依顿渐不定以为教相。判释经论。或开为四时。或张为六宗。或但为二相。或混作一音。异论纷然。众制锋起。智者破之。则南北俱坏。取之则三七或存。皆文旨炳然。览者如鉴。语人。则盛破光宅。余者望风。语法。则徧难四宗。他皆失据。义师补注序曰。吾佛出世虽说诸经。而本怀得畅。唯在法华。西域自阿难结集之后。独天亲菩萨作论以通之。然但约文申义。举其大略。而斯经之大事。教化之终始。亦晦而未明。东夏自罗什翻译以来。造疏消释者。异论非一。唯陈隋国师天台智者。昔在灵山佛会亲承。后於大苏道场证悟。发挥妙旨。幽赞上乘。乃以五义释题。四释消文。十章宣演。明静法门於是解行俱陈。义观兼举。真可谓行人之心镜。巨夜之明灯。虽天竺大论。尚非其类。况震旦人师。而能跛及。故章安曰。斯文若坠。将来可悲。又补注问。辅行引九师相承。北齐文师已前。非今所承。且北齐既用觉心。重观三昧。今此何故斥於觉觅。但是一辙耳。将非智者斥於北齐。答。妙玄开演法华十妙。尚云莫以中论相比。又云。天竺大论。尚非其类等。盖智者用如来之意明法华之妙。故龙树虽是高祖。亦不及也。今此将说法华大车。十乘妙行。则虽北齐用心。岂能尽於渊旨。唯天台妙悟法华。得大辨才。故以此经大意。开十妙．十乘。所以龙树北齐亦所未及。非谓智者任情斥祖。若无生宗旨。三观行门。其实祖龙树宗。北齐禀南岳。师资相承。宛如符契。又曰。天台所谈三谛三观。出乎仁王及璎珞经。三智三德本乎涅盘及大品经。所用义旨以法华为宗骨。以智论为指南。又曰。余读此方诸师制作编入海藏者。无有如南山律师赞天台之深也。南山者。其天台之知音乎。赞曰。天台智者。蕴道天台。寻师衡岭。双弘定慧。圆照一乘。受四教於神僧。传三观於上德。入法华三昧。证陀罗尼门。又曰。自发旋南岳。弘道金陵。托业玉泉。遁迹台岭。三十余岁。盛弘一乘止观禅门。利益惟远。义同指月。不滞筌罤。或於一法中演无量义。摄无量义还入一心。实观玄微。清辨无尽。由是四方法侣。请益如林。若定若慧。传灯逾广。为大机感。着述其文并。理会无生。宗归一极。南山叹仰若是。而唐宋诸师或於天台而有形斥。犹河滨之人捧土塞孟津耳。传灯以禅门达者。虽不出世。有名於时者。录十一人。大师预焉。彼焉知大师岂止禅门达者而已。身为陈隋国师。化行六十余州。何论出世管窥。蠡测鄙哉。甚矣。梁公禅林寺碑云。天台山西南隅一峰曰佛陇。盖智者大师得道之所。前佛大教重光之地。梁陈崇之置寺曰。修禅及隋创国清。废修禅号。号为道场。自大师入灭一百八十余岁。长老大比丘然公光照大师之遗训。以启后学。门人安定。梁肃闻上易名。铭勒大师之遗烈以示后世云。大师讳□。时号智者。其先颕川陈氏。世居荆州之华容。感缘应迹。载在别传。夫治世之经。非仲尼则三王四代之制寝而不彰。出世之道非大师则三乘四教之旨晦而不明。昔如来乘一大事因缘。菩萨以普门示现。自华严肇开。至双林高会。无小无大。同归佛界。及大雄示灭。学路派别世既下。衰教亦陵迟。故龙树大士病之。乃用权略。制诸外道。乃诠智度。发明宗极。微言东流。我慧文禅师得之。由文字中入不二法门。以授南岳思大师。当时教尚简密。不能广被。而空有诸宗。扇惑方夏。及大师受之於是。开止观法门。其教大略。即身心而指定慧。即言说而诠解脱。大中一实之宗。趣无证真得之妙旨。自发心至于成道行道。行位昭明。无相夺伦。然后诞敷契经。而会同之。焕然氷释。示佛知见。窥其教者。修焉。息焉。盖无入而不自得焉。大师之设教也如此。若夫弛张用舍。开阖默语。高步海内。为两国宗师。大明在天。光被四表。大云注雨。旁施万物。繇是言佛法。以天台为司南。殊途异论。往往退息。缘离化成。示灭兹山。是岁开皇十七年也。夫名有实之宾教者。道之门。大师溷其宾。辟其门。自言地位。示有证入。故感而应之之事可得而知也。若安住法界。现为比丘。等觉欤。妙觉欤。不可得而知也。当是时也。得大师之门者千数。得深心者三十有二人。纂其言行於后世者曰章安禅师灌顶。顶传缙云威。威传东阳。东阳缙云同号。时谓小威。威传左溪朗禅师。自缙云至左溪以玄珠相付。向晦宴息而已。左溪门人之上首。今湛然禅师行高识远。起悟辨达。凡祖师之教在章句者。以引而伸之。后来资之。以崇德辨惑。不可胜数。盖尝谓肃曰。是山之佛垄。亦邹鲁之洙泗。妙法之耿光。先师之遗尘。爰集于兹。自上元宝历之世。邦冠扰攘。缁锡骇散。可易名建寺。修持塔庙。庄严佛土。回向之徒。有所归依。繄众人是赖汝吾徒也。盍记诸文言。刻於金石俾。千岁之下。知吾道之所以然。小子稽首受命。故大师之本迹。教门之继明。后裔之住持。皆见乎辞。其文曰。诸佛出世。惟一大事。天台教源。与佛同致。赫赫大师。开示奥秘。载弘道要。安住圆位。白日丽天。天下文明。大师出现。国土化成。无生而生。生化两冥。薪尽火灭。山空道行。五世之后。间生上德。微言在兹。德音久塞。明明我后。易名净域。此山有坏。此教不极。杨公五赞。世尊三昧安详起。师悟药王精进时。灵鹫山中人未散。不因南岳有谁知。五时八教举纲宗。一念三千空假中。大部炳然垂日月。几人金地识重瞳。法门何止富楼那。除障徒闻优笈多(别传善巧说法。即富楼那。破魔除障。即优婆笈多)。指导众生归净土。慈悲真是古弥陀。华顶峰头魔界慑。石城岩下寂光圆。位居等妙犹难测。五品方知是大权。出现由来为大缘。空中开示游泥莲。妙宗若悟如如旨。犀拂金炉当处传。李咏史云。昔同南岳睹毫光。一诵莲经悟药王。论释十疑垂万代。唱经况复示西方。陈公止观序云。本自不动。何止之有。本自不蔽。何观之有。众生迷荡。去本日远。动静俱失。不昏即散。此二病本。出生众苦。令彼离苦。而获安隐。当用止观。以为其药。病瘳药废。医亦不立。则止观者。乃假名字。即假即空。言语道断。以大悲故。无说而说。此摩诃止观之所为作也。然其文义深广。汪汪无涯。譬如大海。孰得其际。以大悲故。复作方便。便尝一滴。知百川味。便由一沤。见全潮体。故於大经之外。又为此书词简旨。要读之易晓。应病之药尽在是矣。善用药者。不治已病。止乎其未散。观乎其未昏。方止方观。而未尝昏。未尝散也。如鸟双翼。如车两轮。穷远极高。无往不可。及其至也。不出於此。乌乎。不知则止。知止观之。可以入道者。可不勉哉。此书智者亲造。而未行於世。明智大师中立镂板。以传立之高行。人所尊敬。此书流传其必广矣。晁公序仁王护国般若经疏云。陈隋间。天台智者。远禀龙树。立一大教。九传而至荆溪。荆溪复传而至新罗。曰法融。曰理应。曰纯英。故此教播於日本。而海外盛矣。属中原丧乱。典籍荡灭。虽此教是为不可亡者。亦难乎其存也。然杲日将出。而晓霞先升。真人应运。而文明自见。我有宋之初。此教乃渐航海入吴越。今世所传三大部之类是也然。尚有留而不至。与夫至而非其本真者。仁王经疏先至。有二本。众咸斥其伪。昔法智既纳日本信禅师所寄辟支佛发。答其所问二十义。乃求其所谓仁王经疏信。即授诸海舶。无何中流大风惊涛。舶人念无以息龙神之怒。遽投斯疏以慰安之。法智乃求强起者。二僧诣信使读诵以归。不幸二僧死于日本。至元丰初。海贾乃持今仁王疏二卷来四明。於是老僧如恂因缘得之(云云)。又曰。智者慈注。尽法性为止观。而源流释迦之道。今方盛於越中。异日会当周於天下。岂独是书之不可掩哉。大抵吾宗所以异他宗。不容同世并语者。其唯三千乎。其唯观具乎(杨陈晁各有传)。
