<!-- { "loadSidebar": true } -->
　　魏季嵩尚吾教。其王使嵩并弟入朝。时高氏为相。礼待殊厚。智游论师。世称宗匠。嵩乃从之。以听毗昙成实。领牒文旨。听者忘倦。俊声播於早年。勍敌伏於晚岁。学高望远。本国请还。嵩不听。再征如之。其王憾焉。夷嵩三族。嵩谓其徒曰。经不云乎。三界无常。诸有非乐。况复三途八苦。由来所经。何足怪哉。
　　俄高齐革命。天保初。宣帝在御。上统尤以职位见重。而嵩每以学识凌之。诏徙於徐州。为长年僧统。河南江表。率遵其化。隋志念论师。寔祖承之。已而卒。

　　齐道纪

　　姓何氏。乡里则未闻也。学专成实。尤盛门徒。天保中。每於秋孟。邺都起讲。一日纪引众。南出邺城。有旧门徒。引众入。正复相值。略不退避。纪呵之。彼则对曰。法鼓竞鸣。利建斯在。荣声所向。师资焉有。纪默不答。竟趋去至城外。乃悉谢遣其门徒曰。吾讲已三十载矣。所成就者。不知其几何人哉。且依解立行。古之遗训也。今有解而无行。抑亦奈何。往不可追。来犹可及。吾兹掩关。以思吾过。因扫一房。广读经论。取寺塔幡灯之由。经像归戒之本。着金藏论一帙七卷。七日一过。为士女开阐。而使之归信。且劝奉持八戒。行法社斋。不许屠杀。数年之间。环邺之境。皆遵其教。故世共称之。何隐论师。而尊事焉。
　　纪尤以扫塔事母为急务。曰经中以为扫僧地。如阎浮提大。不若扫佛地。如一掌小。言智田胜也。母与登地菩萨齐等。故其事母。则衣食起居。必身亲之。不许人助。曰母吾形骸之本。形骸之累。吾累也。而何敢累人。所居无复厮役。苟有所往。则装檐为两头。其一头则塔像经书。其一头则老母扫帚而已。或问。畴昔门徒争道。还知憾否。曰殆承其力。而有今日。复奚所憾。

　　周卫元嵩

　　益州成都人。少事亡名法师出家。聪颕不群。尝侍法师夜坐。忽喟曰。世徒贵耳而贱目。又恶能有贤不肖之辨哉。亡名曰。汝欲务名声邪。则阳为狂惑。以骇流俗。可也。嵩心然之。遂逢场作戏。触物摛咏。如是二十余年。四方之人。识不识。莫不以元嵩诚天下之士。已而亡名入关。徙居野安。制天女怨。心风弄。以鼓琴。尝谓其兄曰。蜀土匾小。不足以展胸次。将必游京师。与豪杰抗。何如。兄以为不可。元嵩即谢去。既至京师。念终无以动上者。乃疏废佛法事以进。会道士张宾。与相表里。於是上纳其说。而废教不疑。
　　隋开皇八年。京兆杜祈死。三日而苏云。至冥府。见阎罗王。问曰。卿父曾作何官。曰臣父在周。为司令上士。王曰。若然则追卿误矣。可速放使还。然卿识周武帝否。答曰。臣尝任左武侯司法。恒在阶陛。甚识之。王曰。汝可一往看武帝。有吏寻引至一处。门窗椽瓦。皆铁为之。於铁窗中。窥见帝身。铁色极瘦。且着铁枷锁。祈泣曰。大家何因苦困乃尔。答曰。苦困有甚於此时者。汝特未见耳。祈曰。何罪致此苦困哉。答曰。汝岂不知邪。我以信卫元嵩。癈佛教故耳。祈曰。大家何不注引元嵩。答曰。我每注引之。然曹司以为虽三界搜求。无见者。若果见。则我得脱矣。复何所论。卿还语世人。为元嵩。作福。早来相救。苟终不至。解脱无期。由是推之。则元嵩之於佛法。正亦倒行逆施。以激扬之欤。

　　梁法懔

　　姓严氏。枝江人。年十五。从剃染於玉泉山寺。陪众味道。积有年所。禅燕之暇。仍诵法华维摩及大论钞等。衣不缯纩。食不菑畬。粪扫分卫。坐不睡眠。其游历则庐峰台岭衡罗恒岱。参玄访赜。靡事观览。岱岳之役道徐。遇县令问公验文状。懔指所负函云。此是已。出之则法华经也。令以为绐己。怒甚。懔徐曰。此固诸佛出世之迹。而贫道之所修而行者。谓之行文。不亦可乎。令愈怒。拘而系之。懔禅坐诵经。七日不辍。令感恶梦。乃使释之。未几卒。年六十二。

　　梁法忍

　　江陵人。依天皇寺落发受具。日诵法华维摩再过。久之以喧愦。徙居覆舟岩下。三十余年。头陀精苦。观理明静。一定七日。粮粒常盈。苟或不继。饮水啖果而已。龛室仅容膝。冱冬炎夏。未尝出户。衣无葛絮。而破衲阅寒暑。无何一象自至。未几示疾。终於岩之北窟焉。春秋六十七。

　　陈智远

　　姓王族。本太原。寓居陕服童子依荆州长沙寺禅坊。沙门法京隶业。既落发禀戒。厉操敦行。负帙杨辇造建邺龙光僧绰。以进慧学。踰纪三藏克通。梁建安侯萧正立。造普明寺。请居之。时禅师慧湛。方以定学。匡领徒属。遂谘询其秘要焉。乃历名山。养志弘道。后复遇沙门道会於龙盘。而开决其妙。则四威仪中不离正受。住开善寺。毕志泉石。寂默自怡。至老无竞於世。以太建三年十二月一日终。寿七十七。葬独龙山。沙门慧暠树碑。五兵尚书萧济铭。

　　陈慧峰

　　不知何许人。住江都之栖霞寺。听诠公三论。深悟其旨。众所推美焉。诠每叹曰。峰之达解思力。吾不及也。以吾年老。且复相依。峰游心禅观。身范律仪。摄念松林。日惟一食。裳衣疎弊。雅有风致。时人歆艳之。晚年偏以十诵。善诱学者。听禀之徒尤多。或讥之。以素习大乘。而又讲律。岂其理然哉。峰曰。非汝所知也。佛法亦何有大小之间乎。天嘉中卒。春秋六十。临终谓弟子智琨曰。吾所去处。汝恶能测。其悬远哉。及殓。犹屈一指。伸之不可。识者以为证初果云。

　　隋慧暅

　　其先汝南周氏。后避地江左。今为义兴阳羡人。祖韶。齐殿中将军。父覆。梁长水校尉。暅幼通六经大义。年十八。乃喟然叹曰。服膺周孔。以仁义为先。归心黄老。以虚无为贵。然而往来生死。出入尘劳。乃域内之累。非世外之道也。既而梦塔五层。华丽峻特。礼拜祈愿。升陟其巅。俄坐相轮上。不胜其乐。於是依朱方竹林寺诩法师出家。受十戒。寻届都。住甘露鼓寺。进具。受静众峰师十诵律。学龙光绰师成实论。自绰师迁化。更采毗昙八犍度於余师。盖欲悉餐隽永。尽掇菁华也。又研覃成实於龙光大僧正舒法师。及舒殁。以统绪见托。而受其遗嘱焉。
　　会梁祚告终。京寺残荡。陈祖历试朱方。乃杖锡南旋。尤承钦挹。既而侯公嗣牧此州。虚心归命。礼莫尚焉。
　　永定三年。复出都。止白马寺。涅盘成实。经论迭讲。学者重跰。不惮千里。法筵之盛。莫之尚。
　　天嘉二年。沙门宝持等。二百七十人。请於湘宫寺弘演。
　　大建四年。宣帝诏徙东安。后主在东宫。屡命义集。而素仰材辨。及御宸极。简注斯甚。至德元年。诏为京邑大僧都。四年升大僧正。天下混一。仍归开导朱方。开皇九年七月十日。卒于中寺。寿七十五。其月二十八日。窆锺山。
　　方陈氏之盛。每岁夏中庙祀。必诏暅於乐游苑。发涅盘大品。以严冥福。而凤节龙旗。翠旌孔盖。映蔽神座。或於食后。少假寐。輙梦。朱衣人谓之曰。法师好起矣。
　　领军将军任忠。性好猎。一日庖饔发光。忠忧惧。夜梦人曰。子无忧惧。但可请东安讲也。
　　弟子智瑜等。树碑墓上。菩萨戒弟子。着作郎琅耶王胄制文。

　　隋法性

　　兖人。少习禅学。孤游海上。虽以分卫。时入聚落。然於声名势利之地。一迹未尝践也。文帝东巡。搜访岩穴。因诏入京。住胜光寺。仁寿置塔。又送舍利于州之普乐寺焉。大禅定者。帝於末年。特为性造也。后果终於此寺。

　　隋宝积

　　姓朱。冀之条人。出家访道。其志有可敬者。齐亡教废。遁居泰山。以养素。开皇十四年。文帝东巡。获上谒。帝甚悦。诏住京之胜光寺。智论摄大乘论。连环讲贯。未尝已。姿性宽恕。人迫忤之。不恤也。或有毁之者。輙脱衣遗之曰。卿能见吾过。而不为吾掩。真吾师友也。仁寿初。诏送舍利塔於华山思觉寺。其瑞应别有传。

　　隋道璨

　　恒州人。姓氏则未闻也。慧学素以摄论华严十地论。为指南。能发深疑伏旨於讲辨之际。志尚幽静。诚不乐为阙辇游者。后住净光。势不得已耳。仁寿起塔。诏送舍利於许州。后不知所终。

　　隋智教

　　雍州人。始习教观。昼讲夜禅。未尝少怠。后厌谭说。专事燕默。则其趋向。有非世俗所能窥者。仁寿起塔于秦州之永宁寺。舍利所至。官民道俗相庆。瑞应纷然。见者信焉。

　　隋僧范

　　冀人也。学兼大小乘。而於静业尤所笃志。造诣深远。流辈莫不屈服。住胜光寺。山林之士。承其誉麕至。平居无所教诫。其嬉笑慢骂。使人动有悟入。噫异矣。诏葬舍利於州之觉观寺。塔存至今。

　　隋昙观

　　莒产也。七岁出家。淹贯经忏。及进具。学成实。义理无所底滞。后攻禅观。尤有得於十六特胜法。且持诵诸明。获神验。誉彻天阍。征住京师大兴善寺。供事隆缛。每入内廷。备顾问。所获赐赉。一归之常住。无所受。三衣一钵萧如也。仁寿置塔。葬舍利于州之定林寺。诏观规画。故塔成而民不劳。呜呼观之於教门如此。亦可谓强有力者矣。

　　隋静凝

　　汴人也。时迁禅师。方以空寂之学名世。凝因师事之。则其得於闻见者。岂复可以求之文字语言间邪。然终日块坐如愚。或有以经旨论义问者。则不思而答。妙出意表。仁寿置塔於州之流沟寺。归乡之荣。送舍利焉。不尤愈於衣锦而昼行乎。

　　隋玄景

　　沧州之石氏子。幼聪敏。读书过目。輙能引用其义无所遗。仅五载。备究经史子集。年十八。举秀才。为和王府省事。时和禅师讲大品维摩於邺都。景偶从门侧立听。鉴领超拔。遂投和受学。和以定业参问繁广。不如先以慧法接之。故授以大乘秘奥之极。年二十七。因与妻子决曰。自临泽以南。吾所游也。名涅盘境。临漳以北。是生死分。一听汝辈所如往也。苟非证圣。吾不重涉。竟依和公剃落。晨宵思择。统解玄微。会周氏废教。逃遁岩谷。而以禅学陶冶内外。开皇初。讲导如法。每鼓则千人屯赴。供施罕疋。所以景之服饰华美。时时脱换。以生物善。苟才经着。即以予人。其感利之殷如此。卧疾既三日。谓侍者玄觉曰。吾平生进修。盖欲见弥勒佛。往生内院耳。云何乃作夜摩天主。又曰。宾客极多。事须看视。或问宾客为谁。则曰向有天众。来邀迎耳。已而异香满室。忽举手谢曰。吾去矣。当生生世世。为善知识也。遂终。大业二年六月云。
　　弟子禀景素愿。奉全身葬于紫陌河中。三日而地涌大坟。水疏两派环绕之。世传以为异。
　　玄觉纯讲大乘。尤邃於文殊般若。住京师庄严寺。

　　隋昙迁

