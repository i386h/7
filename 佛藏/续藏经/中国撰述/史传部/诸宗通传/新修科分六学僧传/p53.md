<!-- { "loadSidebar": true } -->
　　贞观初西域波颇三藏至京师诏翻译。而岳亦有职。其间颇闻岳善俱沙而心疑之曰。此吾西国之极则者。今言其善。谬耳。间问以大义。则岳答如流。颇曰。智慧人智慧人。今上尝延宗法师於宫集众。立三宗义。而岳问以八正通局贤圣。宗无对。道士刘进喜创开老子。岳问。以道生一二征据前后。道士但瞪目而已。岳戏曰。先生高视前彦。岂谓目击取通乎。众大笑。
　　六年八月。兄旷化。悲悼不自胜。或劝之裁抑。岳[打-丁+(改-己)]泪曰。同居火宅。共溺爱流。生死未断。何得不悲。八年秋。皇太子集诸硕德。於弘文馆论义。岳慷慨谈吐。特拔其类。太子顾曰。此法师为谁。左庶子杜正伦曰。大总持寺道岳法师也。总持则隋之禅定。太子曰。於寺何职。答曰。未也。太子乃曰。皇帝为寡人造寺。正将以收召名德。张大教法。而上人如此。其无职可乎。即屈知寺任允副。虚襟屡辞。不许。徙住普光寺。九年弟明略来省。固留之。略善涅盘。住东洛天宫寺。十年二月疾。太子医馈相望。卒于所住寺。寿六十九。丧事取给太子家。令葬郊南杜城西隅。略既送葬归。疚痛缠结。十二年卒。寿六十七。

　　唐玄琬

　　族出弘农华阴杨氏。其先有徙雍之新丰者。子孙繁衍。因别谱谍焉。琬年志学剃落。为昙延法师弟子延公一代名匠。婉既登具。依洪遵律师。习四分三载。即敷演。侪类推敬。又听昙迁法师摄论兼法华大集楞伽胜鬘地论中百等。皆研核无余蕴。然以延公在日。愿。造释迦丈六金像。继志述事。罔敢或愆。乃於仁寿二年。袖敛众施。就所住京辇寺。设模以铸。于时空色澄湛。杲日流辉。天华如云母。飘洒四至。终坠像前。观者以为异。及脱模。光相殊特。视关辅间。无与比。且造经四藏。备极庄严。其缮写之际。必精加考证。使无所遗谬。每岁以二月八日。灌沐圣躯。开讲设斋。众兼悲敬。惟受戒以清净为本。运当像末。恐致亏犯。故於春首。礼二十五佛。持千转神咒。庶几毁禁之流。澄源洁已。登檀纳法。明白无疑。贞观初诏为皇太子诸王。授菩萨戒。既而东宫创普光寺。召居之。且诏授皇后妃主。并六宫等戒。问遗填委。而随以施予。及营建功德无蓄积。未几皇后於苑内德业寺。书经一藏。於延兴寺。构藏并书经。皆诏琬监护。於是卷帙自周朝所残毁者。悉从校正。而法宝之全伊琬之力也。九年正月。上书东宫。陈四条。以行慈戒杀。顺气奉斋。为之目。而覼缕数百言极切至。东宫优答之。语多不录。是岁诏禁杀。起三月尽五月。以琬再请。乃特听尽此岁。十年冬有疾。上书东宫。委以大法。寻奉遗表。上国王赏罚三宝法。安养苍生论。三德论。各一卷。十二月七日。卒于延兴寺所居房。寿七十五。讣闻东宫哀恸。[赗-目+月]赠如礼。诏恻悼加赐物。特进萧瑀太府萧璟宗正李伯药詹事杜正伦等。并以躬尝北面执心丧。香华幢盖。送者数万人。弟子五百余人。遵命阇维于终南山寺。建塔葬烬骨。奉灵像。太子洗马兰陵萧钧制铭宗正卿李伯药制碑文。琬无恙日。从受具戒者。三千余人。受归戒者二千余万人。右仆射杜如晦临终发誓愿历劫为师。大将军薛万彻母及昆季。钦崇轨范。蔬素终身。普光道岳法师识洞幽微。禀承约饬。武德初天下丧乱。客僧莫可乞丐。琬悉估鬻假贷。以共给存济。尤喜推奖材德。智首律师身处林泉。而名蜚辇毂。卒使毗尼之学。盛於有唐。则亦有所从来云。

　　唐志超

　　姓田氏。其先同州冯翊人。后徙并之榆次。超小欲脱俗。而二亲以无他子。常抑绝之。弱冠强为纳室。超夜坐床上。为妻说法。妻亦感激流泪。久之辞去。年二十七。依里之开化慧瓒禅师剃落。既受具。即往定州探律禀教。阅五载而学有成绪。乃入太原之西北山。创立禅林。晓夕修定。玄侣闻风。不远而至。大业初。有司禁僧。不得檀出寺门。超入京师将以闻上。内史以事非要害。拥蔽不通。季年寇盗充斥。并部尤甚。而超徒众云臻。粮粒山积。一夕持炬排门。白刃交临。而坐者株杌。略不摇动。贼皆拜伏。超因随宜诱掖。以导其善。高祖起义。超亦迁住凝定寺。义宁二年。入京奉贺受禅。引见太极殿。左仆射魏国公裴寂于邀其第之别院以居。无何而沙门。灵润智信智光等。以贵游之地。非宴寂之场。乃延之蓝田山化感寺。武德五年。又徙晋之介山抱腹岩。既而复治汾州介休县之光严寺。盖山林则便於练行。朝市则易於接物也。贞观十五年三月十一日。卒於光严。寿七十有一。葬汾城之南山。

　　唐静琳

　　姓张氏。其先南阳人。后徙京兆之华原。琳方幼时。外国道人。过其家。叹曰。此儿当隆佛法。不可处之尘埃中也。七岁从俗流出家。非其本志。遂去而从他师焉。周氏之祸久。汩没不能振。隋初。依昙猛法师究定慧学。于时法运复亨。琳弱冠犹以沙弥南游樊邓受具。寻赴青齐。披讨律部。又研十地於觉法师所。乃旋邺都从炬法师。禀采华严楞伽思益等义。既而匡众阐化。名声益起。偶至蒲晋。为道逊道顺二法师留讲十地。久之叹曰。药本治病而服药增病。岂其理哉。学识材辨。秪以生慢也。宜求所以治之者。於是始习静念处等法。俄而渐进大乘无得。离念唯识等观。入白鹿山绝粒者数矣。昏则登危巅高树。以坐其上。动经旬浃。后造泰岳。夜见火光。环照峰峦。即追求之。见数尼。共议唯识。忽然而隐。未几。入关中。遇昙迁禅师为开摄论。仁寿四年。诏送舍利於华原石门山之神德寺。就以课业。大业三年。沙门还源。延讲摄论於辇下之明轮妙像诸寺。久之至东都。齐王暕情深定理。每从谘决。鸿胪苏夔禀宗玄训。若高阳沙门道雄道体。赵郡之道献明则。成承善诱。造诣幽微。洪哲致问曰。怀道者多。所专何业。答曰。山谷高深。意定何在。哲曰。山高谷深。由来自尔。答曰。若如来言正当余处取土填谷齐山乎。哲叹伏。十三年具表闻上。将西巡灵迹。属寇盗纵横。道途梗沮。仅达襄邓。义宁二年。诏住京之大总持寺。武德三年。正平公李安远奏。造弘法寺迎居之。惟敷中论。或维摩起信而已。夜则燕寂。玄琬律师。躬膺令则任城王及其母楚国太妃安平公主。皆邀至第宅授戒。国子祭酒萧璟工部尚书张亮檐事杜正伦司农李道裕。并为弟子。又请智首律师阐扬四分凡十徧。率先学众禀服教法住持。京辇虽沙弥净人。犹明律相。斯非其功欤。贞观十四年。十月二十六日。以疾卒於弘法之房。
　　是日先有素交法常来候。琳谓之曰。不恋此生不贪来报缘集即有缘散则无又曰。以己之疾。愍彼之疾。因垂泪。盖念诸苦趣也。复诫门人曰。生死道长。各宜自拔。时春秋七十六矣。火葬於终南至相寺舌独不坏。再烧之愈觉明洁。檀那造木塔五丈。以表其德。琳於洛邑。尝为通事舍人李好德。课试场屋文业。及好德犯国宪。因逃匿求度。以免罪。后事发觉。逮琳狱。上特原之。或谋害一冤家者三人。其一人中悔。投林受戒。俄而受戒者。死而复苏曰。见阎王。王使与二人辨对谋害冤家事。吾称以从琳受戒。不复知且引琳为证。王命追所证者有报琳已生他方金粟世界矣。吾因获免罪。放还。

　　唐昙韵

　　高阳人。史不详氏族。始出家诵法华经。尚余二卷。以俗境纷嚣。遂遁入恒岳之蒲吾山。以终习焉。有禅者诲之曰。道在观心离念。非独诵经所能得也。韵承此语。即徧游五台。孑然携影。住北台木瓜寺。余二十载。然地高气寒。韵夜行尽坐。思略昏散。前所诵经顿忆不忘。隋仁寿间。瓒禅师方业定。雁门川中。背负绳床。随处燕嘿。韵闻而往依之。既而瓒赴禅定之诏。韵复居比干山。又适南部。离石龙泉文成等郡。於是静学。覃被夷夏矣。且其地戒法所未及。有剃落阅三十年。而为沙弥者。至是咸获受具。则韵之功诚多。贞观十六年。无疾端坐。而终於西河之平遥山。春秋八十余。韵自十九入山。历六十年。摄心无逸。血气盛时身生蚤虱。听其咂啮。不忍弃捐。虽土蚤之多。毡席凝血。亦曰我宿债合偿。一弗除屏。后於耳顺之年。蚤虱并无。此特血气衰耳。然犹以为吾业未应尽。何致尔。尝谓门人曰。吾见超禅师每宿有壁虱之房。而不为所挠。又食於蛊家。而匙抄其虫。置之器底。使不为害。蛊主惧焉。吾德何以及此。又欲写法华经。忽有善书者。请为书之。未旬浃而功毕。方将嚫谢竟隐去。因宝而藏之岩窟。屡经寇乱。余物虏掠殆尽。惟此经委弃林莽间。箱幞已烂。而卷帙如新。韵平居勒苦。老而愈励。苟跏趺稍倦。遽起礼佛。其自率皆此类。

　　唐慧进

　　姓鲍氏。潞之上党人。幼循戒检未谐剪削。年十三。乡闾以其精苦。断爱却欲。不愿妻息。出於志诚。乃共白其父母。放使出家。始居郡之梵境寺。受具后。即趋邺都听采。然以律假缘求非文不合。因复闭关自读尝所讲者终八十遍。适闻洪律师设席於相。一坐八年。有虔无怠。由尔随师南北用裨进业。略计前后。寻究弘阐四分一宗约三百遍。其专志累功如此者。
　　盖亦鲜矣。隋文之季。有同寺僧。嫉其能。兴谤於外。进曰。世间每以名迹致嫌。而无诤行者。惟空生为然。予虽不敏。请从而后。遽揭幞而出。众共挽留之。进曰。予兹迫於缘故尔。非诚泥於去留也。诸君好住。吾岂郁郁。久居此哉於是遍游东川北部。周揽五台泰岳常山雁门之胜。而禅师慧瓒方道王朔漠。又往而师事焉。瓒入关遂访巢许旧迹於箕山之颠。得古寺基。构而居之。迄三十余载。缁素承风追逐。使幽沮之地。成参请之场。贞观十九年正月十五日。卒于山寺。寿八十六。其同乡有明瓒者亦宗四分。形质素瑰玮。晚岁风疾。顿乖仪节。虽衣服颓陊。而饮啖不衰。尝御众於法住寺。化洽韩潞沁泽等州云。

　　唐清迈

　　蜀之梓潼人。少游京师。贞观中玄奘三藏回自西域。诏造广福寺。为太穆后追度。且就以翻译。其所须吏力。悉与玄龄商量。务令优给。仍召诸方大德。谙练大小乘经论。为时所尊尚者。十一人。为证义员。而迈寔与其选。同居慈恩寺。有译经图纪四卷。行世。

　　唐昙光

