<!-- { "loadSidebar": true } -->
　　姓周氏。史失言乡里。志学之岁。始辞俗入道。行头陀。尤力。人莫测其造诣也。俄禀三论。每慕提婆披腹。护法之风。游历法肆。见威仪有不自饬者。则顾谓人曰。俟某受具后如住持此寺。必令习律。年十九卧疾。三月药不能疗。中夜起坐叹曰。大丈夫本欲以身任大法。今困於病魔。柰何。且晓见人长丈余。谓曰但诵涅盘即差矣。诵之三日而差。住国宁寺开四分律。及涅盘经徒众整肃。大业末。方夏坐。因午食忽得舍利口中。吐弃於地。辄复在口。如是数次。遂试之砧槌不小变。乃声钟集黑白众祷愿。顷之放五色光。异香徧城郭。睹者兴起。屠猎易业。市无肉肆。既而四众为起塔。九层高百余尺。然祥体貌腴晢。修八尺。望之殊伟特。刺史李升明至寺。戏谓同列曰。此道人应日瞰一羊。顿觉手足痳痹。不可复举。坠辔莫能骑乘。遽悔谢乃止。大使权茂具疏粝试之。七日而愈益丰硕茂愧伏。秋八月忽垂训弟子曰。汝等宜各进修。庶几吾宗不致灭绝也。於是手执经卷胡跪而逝。近远叹讶。寿七十。仍感异香徧城郭。如出舍利时。

　　唐灵睿

　　其先颍川人。陈氏后。流寓於蜀之益昌。家世事老子。母尝过道观。乞子归而夜梦。坐松林下。有七宝钵。飞自树巅入口。觉即娠。因不喜荤腥味。及生而或以进。则母子俱头痛。莫可疗。於是遂悉屏去。八岁随二亲。诣道观。道士令习诵步虚词。面忽出血。一日遇智胜法师於田间。捉其衣曰。奉佛吾愿也。远追遂为沙弥於益州胜业寺。尽夏能覆诵大品。隋开皇初高丽印公。开三论。入京皆依以受业。未几。还住法聚寺。武德二年。安州暠公居大建昌寺睿从之。阅三年寺有异学。忘其名。每加害。终弗得。寻徙乡里之隆寂寺以避焉。贞观元年。檀越通州骞禅师尽形资给。听众三百余人。请常弘演。二十年八月二十四日夜。三鼓大风起。有声高畅若言曰。灵睿法师。来年十月。当往生南海大国光明山西阿观世音菩萨所矣。至期。三日众见旛华满寺。晚讲罢入房。看读如常。时或告以祥瑞事。徐执卷出门立逝。坚植不少倾仆。舁致床上。夜半复起。跏趺坐如生。春秋八十三。

　　唐明度

　　住并州之石壁寺。平生专以金刚般若经。为正修。贞元之季。有鸽巢於檐间。及春产二雏於内寺。晨鬻度每以哺之辄祝曰。乘我诵经之力。必使有成也。俄学飞堕地死。旬余。度梦见二小儿曰。儿本卵生兹蒙上人回向功德。转生人道。自此东去十里。某家者是也。度觉即书之壁。以识之。且以其梦审之往来者。皆以为信。满十月乃造其家。果率二子因使其母抱之以出呼之鸽儿。遽颔首而笑。

　　唐僧伦

　　姓吕氏。卫州汲人。祖宗皆州刺史父询隋穆陵太守。初二亲。常见梵僧皓首秀眉。二侍持旛拥以至前曰。愿为子。二亲即拜之。忽失所在。遂有娠。明年四月八日夜。四更乃生。异香满室。犹左右若有二旛状。五岁后常睹白光。至老死不变。齐武平九年。时才九岁。父携造僧玄统师珉禅师於云门寺受法二师。问知其始产之瑞。即为剃落。齐亡。年十六。学四念处诵法华经。侍玄统东西避难。靡怠。隋开皇初。主上隆尚佛法。伦年二十三。尝於武阳理律师所。禀听且半夏。众见五色光如车轮。照伦心胸间。讫礼五十三佛光犹在。更礼二十五佛。然后隐。俄偕方愿二师入太行诸山二十余年。大业之季天下扰攘。领徒至卫州仍为伪夏知隆善寺僧任。武德五年。入太行抱犊山以所业勖来学。贞观四年。刺史裴万顷与侪类。请受菩萨戒。廿三年正月十三日。夜四鼓矣。起而告人曰。吾得诸法解脱。而天帝遽迎我。竟逝。方殡之际。天极清朗无云。而微雨飘洒。众咸以为异。时年八十五。

　　新修科分六学僧传卷第二十五
　　新修科分六学僧传卷第二十六

　　　　淛东沙门　昙噩　述
　　精进学
　　感通科

　　唐明浚

　　姓孙氏。齐人。善章草。每以持诵金刚般若经为业。永徽元年。二月十二日夜暴卒。扪其心胸。微有暖气。周时苏云。初有青衣二童子。引至阎王所。王问平生以何业自修。曰但诵金刚般若经而已。王曰善哉。可胜言耶。师可诵满十万过。则决定往生净土矣弟子虽欲复见师。不可得也。浚自尔精苦倍百必满其数。明年二月卒。寺众咸闻天乐异香云。

　　唐慧悟

　　少辞俗。隐居太白山中。持诵华严经尤勤至。俄一居士自远来。请悟斋。悟以其远未即许。居士笑曰。无若也当有以致之。於是居士置悟怀袖间籋虚空竟去。至一道场。见五百圣僧。皆翔集其地。悟悚然因趋就下座。居士曰。师宗华严是诚佛之境界已。彼小乘何足道。而师谦如此。复引悟居其上。斋讫所得嚫施视他尤丰腆。居士且谓。此斋端为悟设。而五百圣僧则临事。泛请者也。度其时。实永徽中云。详载华严应验录。

　　唐解脱

　　太原台山夹川邢氏子也。幼出家。即业定。初住照果寺。后遁五台山南之佛光寺。地盛华木。每至夏始发其侧有清凉池。皆文殊常所游息也。脱尝三见於此云。因语脱曰。但自悔责。无始过愆。则於道可入。遂奉行不敢违而心安静矣。且感佛为见身说偈。其偈曰。诸佛寂灭甚深法。旷劫修行今乃得。若能开明此法明。一切诸佛皆随喜。遽隐去。乃问。何者是寂灭法。空中有声曰。方便智为镫。照见心境界。欲究真实法。一切无所见。脱居佛光中四十年。而游从之士仅七八百。永徽中卒。今岩窟灵躯尚存。而寺之故堂十余间。犹未頺弛。曜公年百六岁矣。犹能言当时事曰。解脱上人於中台东南三十里大孚灵鹫寺见文殊。我才年十五尔。又娑婆寺普明禅师。亦欲求见文殊请法。忽空中声曰。汝未得定。宜服药以冀长生。明漫不知药处。心疑之。空中报曰。庵前长松也。性无毒味。芳烈。服之能仙。明久服之。一日徧告朋友腾去。
　　僧奣禅师旧隶忻之秀容建国寺。年八十徙居望人山俗所尊仰而从之。以祈福者如市。然莫窥其所造诣也。
　　永徽中有瞽者。不知何许人。能以法华一部。度入琵琶。手弹口诵。音调清婉。亦每归趣望人山。

　　唐静之

　　姓赵。雍州高陵人。始二亲以求嗣。持诵观音号。既孕。母固却欲绝荤。异平昔。甫七八岁时。即依文习弥陀观。及白骨观。皆有成。每志出家。亲以仅一子不许。未几父官于蜀。俄而父卒。念欲自焚以报。或引金刚般若以为舍身不如持经。因剃落。专依江禅师业定。贞观初。隐居道江彭山之光化寺。一坐十余年。不事别房。受其训者。常二百余人。昼夜进修罔怠。旋徙灵岩深山中。虎与俱无所忤素善。利州道禅师请安居於剑阁北之穷腹山。俦侣十余辈。蓄米四石。夏三月竟而所食一石。曾未尽。忽鼻患肉塞。百方莫能疗。僧有令诵般若心经万徧者。至五千徧即肉脱而愈。尝於秦州为毒蛇所螫。痛甚。以三昧力随获消除。后有疾苦亦如之。由是撰集诸家观门一卷。行世。显庆三年。诏居西明寺。五年二月二十七日。右胁卧而卒。寿五十七。其未卒也。利州所居寺。桂若胡桃。忽凋残。挠拔。殿宇仆压而像略无损。其必有所关系哉。

　　唐智勤

　　世族邓之朱氏。隋仁寿间。内出舍利。诏天下名郡各置大兴善寺。以安葬焉。仍度僧以领香火。勤年小因以其恩获剃染。隶兹寺。然诚敏自将志之所在皆致瑞应。初以母疾祷观音。忽其家园树生佛像枝叶上。母遂康泰无他。隋季大业之乱。凡寺院残破靡孑遗。独其寺经像完具。盖勤能以死捍御也。一日贼大至。勤俗服避匿。贼见欲杀之。闻空中声曰。可脱去俗服。即脱去。贼惊喜遽礼拜乞福。且迎归其营。共养。久之入蜀听暠法师讲。时众至三千。法师则一委勤调护终其席无乖异。后阐维摩三论。乡里各二十余过。徙隐北山。昼夜行道。困则倚立而已。未尝睡眠。偶行岩岭间。睹栋宇靓深。若大寺。勤辄入瞻仰。如是往来再三。俄不复见。又苦绝粮。当其地之经行处。旋觉坟起。夕垦之且如故。稍出赤色大粒谷。深掘获谷二十余石。山居十余年。所感召类此。既而郡以佛法陵替。合道俗逼请。出山住大兴国寺。且俾检校本郡僧尼。诸王刺史就禀归戒。永徽初。杜门阅藏。每见神人旁立若听状。初中后。夜闻弹指謦欬声。显庆四年。省符以慈恩寺。起勤不屈。其年五月命弟子。悉治其寺之頺阤者。十五日径树尽枯落。十六日蚤作。畴昔听经神人前拜。勤止之曰。莫拜。侍者但闻其语。殊莫知其有人也。於是剃发着衣执香炉。趺坐绳床上。使弟子诵大品经讫往生品。唱灭。停数日颜色不少变。香气馥然充一寺。春秋七十四。

　　唐智显

　　少出家。住辽州之护明寺戒操贞峻。禅观勇锐。人莫知其所造。隋季所在盗起。遇则锋刃相交。以决胜负。而兼拜之动经旬朔。显每居间和解往反。弥时群众嘉赖。后与道俗行。值突厥。并被驱掠。显忽隐身不可求访。间复得之曰。我念观音故能然尔　有同学久隐箕山。一日猎者尽夺其粮。显遥知之遣遗以米。其救苦之心。莫之量测。悲体无方。随类普现。虽其行位之殊则亦庶几乎可尚矣。后不知所终。

　　唐法聪

　　姓陈氏。始出家。住苏之常乐寺。后於摄山栖霞寺获剃染焉。俾诵大品不久。便通。又造会稽一音慧敏二法师席。以听其讲。心累荡然。得无挂碍。贞观十五年。开导於苏杭等州。受其道者。三百人。自尔华严涅盘。轮环阐演。至二十余过。十九年嘉兴县高王之神降其祠之史曰。为我请聪法师受菩萨戒。既受戒。又降其史曰。继自今可悉断酒肉五辛。有祈福者必请僧。到祠下设斋。行道。
　　二十一年。海盐县鄱阳府君因斋会。神降其史曰。为我请聪法师讲涅盘经。讲余数纸。而又降曰。神道业障多。诸苦恼此身。每为鳞甲细虫之所啖啮。兹蒙法师讲说。餐禀之益。遂获轻升。可更启请讲大品也。显庆元年。冬语诸弟子曰。吾舍报之后。即以施诸禽鸟。然亦恒讲不辍。一日忽见尘尾从座堕地。视之则端坐而终。年七十一。

　　唐明慧

　　志求大乘。尽讲诵夜。未尝睡瞑。麟德元年。玄奘三藏示灭於京兆北坊之玉华宫。时慧方於大慈恩寺夜绕佛堂行道三鼓矣。见白虹四道南北贯东井下。映塔院。慧念以为传记所载。昔世尊涅盘白虹十二道。贯太微。今其数虽减。世尊三分之二。然非圣人莫足当之。其无乃玉华法师遽如许耶。诘且以其事白众。众未之信。却后九日。讣闻因大叹服。

　　唐圆相

