<!-- { "loadSidebar": true } -->
　　颕川人。有气节。弃家嘿自穷经。读竺佛朔所译道行经。恨文简古弗尽佛意。甘露五年。如雍西。渡流沙。至于阗。得旁行书正本。遣弟子不如檀。此言法饶。送洛阳方发。有小乘学者。白王曰。不当使婆罗门书入汉地。恐乱正典以聋盲其人。王入其语留之。士行乞火其经以验邪正。遂投经火中。火灭而经自若。国人大神之。乃得。行至陈留仓垣水南寺。有天竺优婆塞竺叔简。道士无罗叉。同译。为放光般若。皮牒故本。今在豫章大安寺。行殁於于阗。寿八十。阇维身不散。祝曰。若真得道。法当毁败。应声而散。收骨为窣堵波。

　　晋帛尸棃蜜多罗

　　此云吉友。西域国王子也。让位於弟。如吴泰伯。出家东游诸国。永嘉中至关中。值乱渡江。止建邺建初寺。世呼为高座。丞相王茂弘见之曰。我辈人也。太尉庾元规。光禄周伯仁。太常谢幼舆。廷尉桓茂伦。一时名士。皆造门结好。声名着缙绅间。友尝对导解带盘薄。尚书令卞望之适至。友正容肃然。人问其故。对曰王公风鉴期人。卞令范度格物。吾正当以是应之耳。桓廷尉欲为友作目。久而未得。或云尸棃蜜可谓卓朗。桓绝欲以为尽品题之极。大将军王处仲在南夏。闻友为诸公器重。心未然之。及见。不觉欣然致敬。周顗为仆射领选。临入局。过语。叹曰为朝廷选贤。得如君者。真令人无媿耳。顗殁。友尉其孤。对坐作梵呗。清响凌云。又咒语千余言而去。导曰。外国之不为富贵所惑者。有君一人而已。友笑曰。若使我如诸君。今日岂得在此耶。时传以为名言。友高简不学晋言。以持咒称。初江夏未有咒。友译孔雀明王经诸神咒。以授弟子觅历。咸康中殁。寿八十余。友好於石子冈行头陀。遂葬其地。成帝为树剎。冢侧有沙门亡其名。自关右来为造寺。号高座。

　　晋僧伽跋澄

　　此云众现。罽宾国人也。渊懿有识量。博究三藏。特善禅数经。诵阿毗昙毗婆沙。精入其义。纵浪诸国。以弘化为己任。苻坚建元十七年。至关中。初大乘经典未广。禅数学方盛。现既至。道俗归之。以为法匠。秘书郎赵正。请出阿毗昙毗婆沙梵本。与道安等宣译。现口授。外国沙门昙摩难提笔缀其文。佛图罗剎宣译之。秦沙门敏智润以词。建元十九年四月集译。至秋方毕。又以婆须蜜胡本自随。明年与昙摩难提僧伽婆共执梵本。沙门佛念宣译。慧嵩笔受。道安法和对校。现有威仪。关中追法焉。后不知所终。

　　晋昙摩难提

　　此云法喜。兜佉勒国人。龆齓弃家。性慧敏。覆诵增一阿含经。有名诸国。志弘教法。冒流沙东来。苻坚建元初至长安。坚延见恩礼特重。中土未有四含。武威太守赵正者。请出其本。时慕容冲叛军兴。关中扰动。正为法忘死。力请不已。於是与道安集义学。译中增一二阿含。并先所出毗昙心三昧度等。佛念传译。慧嵩笔受。凡两年而就。及姚苌兵连关内。世路艰阻。辞归西域。

　　晋佛图罗剎

　　不知何国人。纯粹有高行。该览传记。闲习汉言。久游中夏。宣译梵本。见重於世云。

　　晋僧伽提婆

　　此云众天。姓瞿昙氏。罽宾国人。少学道。专以求师为急。研味三藏。尤善阿毗昙心。尝诵三法度论。以为入道之径。为人有威仪。进止堪睹。鉴识深渺。恂恂善诱人。苻坚建元初至长安。初僧伽跋澄。昙摩难提所译。婆须蜜。二阿含。毗昙广说。三法度等。凡百余万言。慕容之难。兵戈惊扰。未尽意旨。而道安又弃世。不及刊正。后东山清平。提婆乃与冀州沙门法和讲究。稍习华言。因知前所出经舛讹。提婆更出阿毗昙广说众经为证。会姚兴王秦。法道特盛。法和入关。於是提婆渡江如匡山。为慧远所宾礼。以大元中。请出阿毗昙心。及三法度等。译於般若台。隆安元年游京师。一时名士。争先愿见。又为琅琊王珣所宾礼。延请於其舍。讲阿毗昙。名僧毕集。提婆徇义。吐词粲然成文。时王弥在座。感悟增敬。珣问法网。道人阿弥所得如何。答曰。大略全是。小未精到耳。明年珣又集京师义学沙门慧持四十余人。更请重译中阿含。罽宾国沙门僧伽难叉执梵本。提婆翻为晋言。书成。妙极意得。世秘重之。其在河洛。凡译众经百余万言。后不知所终。

　　晋竺佛念者

　　凉州人。少年出家。有敏识。为人慈和。学兼内外。晓华戎之音。名着关中。秦建元中。僧伽跋澄昙摩难提译诸经。时多名流。念独出其右。至译增一阿含。念多析别研练。尽其义味。两年乃毕。自世高支谦以来。无如念者。故为苻姚两朝译人之冠。又出菩萨璎珞十住断结曜胎中阴等经。方就绪未定稿。遂卧疾终于长安。道俗嗟惜焉。

　　晋鸠摩罗什

　　此云童寿。天竺人也。世为相国。大父达多有重名。父炎将嗣相位。避之出家。东度葱岭。龟兹王闻其名。郊迎之。尊以为国师。王有妹年二十。才敏绝人。诸国交聘不许。及见炎逼以妻之。生二子。其一罗什。其一则弗沙提婆。始什之妊也。其母慧解倍常。闻雀黎大寺多名僧。有得道者。呼女伴往听法。忽通天竺语。难问锋出。有达么瞿沙者。见曰。是必孕智子。为说舍利弗在胎时事。什生七岁。母因野行。见冢骨。从炎乞出家。炎不可。因不食六日。气如缕。乃许之。遂与什俱落发。母以专精禅观。获初果。什诵经日千偈。偈三十二字。凡三万二千言。义亦自通。龟兹人方加礼事。母輙携什避去。游诸国。什九岁。渡新头河。至罽宾。师事异僧盘头达多。受杂藏中长两阿含。凡四百万言。达多奇之。什自是声称达王。王集异道。立论相攻难。异道慢什年小。不为备。什乘隙折困之。异道媿伏。王设上供。差大僧营视。惟恐其去。年十二。母携还龟兹。而诸国交聘以好爵。悉不应。已又携至月氏。北山尊者见之。谓其母曰。此沙弥使三十五岁。毗尼无玷者。度人如优波鞠多。不尔正一俊法师耳。至沙勒。顶戴佛钵。私念钵大而轻如此耶。即重不胜。失声下之。母问其故。曰儿心分别。故钵轻重耳。遂留沙勒一年。博览五明诸论。及阴阳星算。皆妙达其要。沙门喜见劝王请什开法。曰。当有二益。国中比丘。耻不及之。而加精进。龟兹王必以为尊什。是敬己也。来修旧好。王然之。於是会道俗如其劝。什真率忽绳墨。或者疑之。时有莎车王子须利耶跋陀。参军王子须耶利苏摩兄弟。皆弃国位为沙门。苏摩尤才辩。尝为什说阿耨达经。以阴界诸入。皆空无相。怪而问曰。此经乃坏破诸法至是耶。因共研核大小乘。移时。而什悟。叹曰。吾昔於小乘。如以鍮石为金。遂受中百二论。十二门观等。温宿国龟兹之北境也。有异道。立义击鼓。求论辩。什适随母在焉。卒挫衄之。自是名重葱左。居龟兹。广说诸经。学徒自诸国来者云委。尼阿竭耶末帝。王女也。博观群经。已证二果。闻法欣跃。更请开演。什益分别诸法本空。阴界假名非实等法义。听者晓悟。年二十。即王宫。从卑摩罗叉受戒。学十诵律。顷之母谓龟兹王白纯曰。汝国寻衰柰何。谓什曰。方等深教不可思议。传至东土。惟尔之力。但於汝无利。惜哉。什曰。必使大化流传。虽苦无所恨。母以为然。寻往天竺。进登三果。什独留止国之新寺。后於寺侧。得放光经。而文字隐蔽。不可读。什心知其魔。不为动。既而可读耳。闻空中语曰。智人何用此书。什曰小魔敢尔。留二年。益习大乘经论。龟兹王为张金座锦耨。使坐以说法。什以其师盘头达多未悟大乘。请往化导。俄其师至。什为先说德女问经。盖以其多明因缘空假。而昔与师俱所不信者。师谓什曰。汝於大乘见何异相。而遽尚之。什曰。大乘深妙。有法皆空。非小乘滞相偏局可拟也。师曰。汝言一切皆空。甚可畏也。汝亦知舍有爱空之患乎。昔有狂人。使工绩缕。工已极其细好矣。狂人犹以为未。工指空曰。此缕也。狂人曰。我何不见。工曰缕细。我良工且不见。况他人乎。狂人喜厚饷之。汝之空法正类此也。什曰。小乘执有。大是颠倒。如人病目。见空中华。以为实有。坐以待果。要人共尝。其不为明目者所笑乎。於是达多悟。礼什为师。西域诸国。咸伏什神异。其说法时。诸王皆长跪坐侧。令什践而升座焉。苻坚闻之。久有迎什意。建元十二年。丁丑正月。太史奏云。有星现外国分野。当有大智人入辅中国。坚曰。朕闻西域有鸠摩罗什。将非此耶。乃遣骁骑将军吕光等。率兵七万。西伐龟兹。谓光曰。若获罗什即驰驿送之。光军未至。什谓龟兹王曰。当有勍敌。从日下来。宜恭承之。勿抗其锋。王不纳。发兵拒光。大为光所破。遂获什。光见其齿少易之。强妻以龟兹王女。什不可。光曰。道士岂复非气血生耶。尚何辞。乃饮以醇酒。闭之密室。光还中路屯师山下。什曰。宜从屯陇上。光不纳。夜果大雨潦起。水深数丈。死者数千人。光异之。光欲留王西国。什曰。推运揆数。此不宜留。前有福地可居。还至凉州。闻苻坚已为姚苌所害。於是窃号河右。属姑臧。一日大风。什曰。不祥之风。当有奸叛。然不劳而自定。俄有叛者。寻皆殄灭。沮渠蒙逊。先推建康太守段业为主。光遣子纂。率众讨之。时论以业乌合。纂有威声。势必全克。光以访什。答曰。此行未见其利。纂果败於合黎。会郭黁黁起兵。纂军轻骑还。又为黁败。仅以身免。
