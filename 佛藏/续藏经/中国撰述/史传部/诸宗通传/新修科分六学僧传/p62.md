<!-- { "loadSidebar": true } -->
　　七年突厥犯豳州。京师戒严。僧法雅者。蚤以佞媚。幸于高祖。高祖予之妻妾。而奴畜之。至是请择京寺之僧骁悍者千人。别为一军。使己将之以御敌。实年二十一。察知雅之举事。诚怀异图。祸败之来。为大法累。乃致书于雅曰。与子同生像季。共属陵迟。悲六道之纷然。悯四生之未悟。子每游凤阙。恒遇龙颜。理应洒甘露於帝心。荫慈云於含识。何起善星之悖见。鼓调达之恶风。令善响没於当时。丑声扬於后世。岂不以朝含安忍。省纳刍荛。恣此愚情。述斯顽见。且自多罗既断。终不更生。析石已分。义无还合。急持衣钵。早出伽蓝。使清浊异流。兰艾殊臭。则朝廷息於讥论。梵志寂於谤声。定水噎而更通。慧灯晦而还照。毋终自蔽。幸悉此言。
　　雅得书逾怒。科督糇粮器械益急。克日将发。实宣言於众曰。雅将构逆。坏大法轮。诚为魔事。因大哭。千僧同时俱哭。声震原野。闻者悲之。实遂前击雅数拳。雅走匿。遽以事闻。诏付法推劾。实无惧色。后以仆射萧瑀奏。释其罪。放令还俗。其千僧亦停罢。各复所住寺。
　　贞观元年。诏遣治书侍御史杜正伦。检校佛法。实惧雅犹滥清众。致书於杜公曰。沈俗僧智实白。实怀橘之岁。涉清信之名。采李之年。叨息慈之位。虽浅智褊能。然敢希先达。窃见化度寺僧法雅。积善因於曩世。受福果於今生。如安上之游秦。似远公之入晋。理应守护鹅之行。持结草之心。思报皇王之恩。奉酬覆载之德。顾以支提净院。恒为宰杀之坊。精舍禅林。镇作妻拏之室。脱千僧之服。四悔兴动地之悲。谤七佛之经万国怀诉天之怨。自汉明感梦。摩腾入洛以来。如是之僧。未之闻也。皇帝受禅。抚育万方。叹使王道惟清。法界无秽。公策名奉节。许道亡身。除甘蔗之灾。拔空腹之树。使禅林郁映。慧华扶疎。茂实嘉声。震於邦国。宁能忍斯邪佞。仍捧钵於祇桓。弃我贞廉。绝游踪於塔庙。龙门深浚。奉见无由。天陛高悬。登对何日。惟公监同水镜。智察幽微。仰愿拯惊。翼於深笼。济涸鳞於穷辙。轻尔于陈。但增悚惧。伦以闻。诏曰。智实曩以暴悖得罪先帝。自还俗以来。而戒行弗亏。守道愈笃。其令出家如故。雅后竟以狂捐诛。
　　十一年。驾幸洛。诏以道士女道士。凡斋供行立之地。悉处僧尼之上。实闻之。因与大德法常。进表谏。其略曰。国家以本系出自柱史。故推尊祖之心。以尊其教。然不知今之道士。乃三张之流。寔非老子之裔也。若使位在僧尼之上者。诚恐真伪混淆。有损国化。谨录道经。及汉魏诸史。佛先道后之事于前。伏冀天慈。曲垂听览。
　　上遣中书侍郎岑文本。宣诏曰。明诏久行。不伏者赐杖。遂各杖之放还。寻遁迹於渭阳之三原。信慕之士。日云拥。未几。感气疾垂亟。命弟子四人。舁其床。归所住大总持寺诀别曰。实以虚薄。妄厕僧俦。修短有命。夫复何恨。但以教法下衰。人根浅劣。用以慨然。比梦阿私陀仙见语云。自尔生生常得出家。想非徒言也。顷之乃瞑。即二年之正月也。寿三十有八。葬南郊僧墓中。
　　沙门普应。姿性明爽。有材略。通涅盘摄论。方傅奕肆谗毁。群僧坐视。莫之用力。应乃入太史局。召奕对论。凡所问。奕不能答。但云。秃丁妖语。谁复叙接。应曰。自古圣贤崇尚。而卿独侮慢。非妖孽而何。退而着破邪论二卷。背负籧篨。诣朝堂经进。且剩治稿本。委之翰馆郎署。使达上听。以售其说。苟遇奕。则牵挽遮邀。折以正理。奕素无学。至是辄杜口而已。
　　其师法行。尤刚断。房居日常自课不少怠。见废塔坏祠。必加缉理。武德初。所在诸剎。尤未复行开接待。以济往来者。老幼归美焉。并隶大总持寺。故兹得以附见云。

　　唐法琳

　　姓陈氏。襄阳人也。其先居颖川。世业儒。琳尤俊爽。少出家。游楚郢。隐青溪山中。所学益进。肆口而说。肆笔而书。其文采皆粲然。骇观听。寻以孔李二教。与吾释为三。而孔固世间人伦之教。然李尚清虚。岂其迹不滞於世间哉。是必有奇章秘法。非外人所得而窥者。吾将求以尽见之。於是纵发戴冠。稍入其类。隋义宁初。仍获隶籍宫观。素善庄老。每谈演。道士率悦服。自尔悉以其畴昔所藏禁文。托之是正。张伪葛妄。无所避匿。而在我者。得以攻矣。武德初。再剃染。住京师济法寺。先是道士傅奕。窃反俗。为太史令。以旧习深忌佛法。四年条具佛法。无益国家者。十一事。以奏。上听之。诏集京师大德问。琳答诏。以为至道绝言。岂九流能辨。法身无象。非十翼所诠。但四趣茫茫。漂沦欲海。三界蠢蠢。颠坠邪山。诸子迷以自焚。凡夫溺而不出。於是中天王种。辞恩爱而出家。西夏贵游。厌荣华而入道。誓出二种生死。志求一妙涅盘。弘善以报四恩。立德以资三有。此其利益也。毁形以成其志。故弃须发美容。变俗以会其道。故去君臣常分。虽形乏养亲。而内怀其孝。礼乖事主。而心戢其恩。泽被怨亲。以成大顺。祜沾幽显。岂局小违。上智之人。依佛语故为益。下凡之辈。亏圣教故为损。惩恶则滥者自新。进善则通人感化。此其大略也。而奕所奏。有司未及施行。又多写表状。流布近远。使京室闾里。咸传秃丁之诮。剧谈酒席。昌言胡鬼之谣。佛日翳而不明。僧威沮而无势。于时道俗有明达者。皆作文檄以非奕。而上终以先入为主。卒莫之听也。琳因着破邪论。文多不录。论出。上稍寤。奕所奏且寝。东宫庶子虞世南。爱之为之序。奕愈不惬。复与其党。造论以斥佛圣。熏莸既杂。或者疑焉。琳为着辨正论八卷。颕川陈子良注释之。其序曰。昔宣尼人梦。十翼之理克彰。伯阳出关。二篇之义爰着。或钩深系象。或探赜希夷。名言之所不宣。阴阳之所不测。犹能弥纶天地。包括鬼神。道无洽於大千。言未超於域内。况乎法身圆寂。妙出有无。至理凝玄。迹泯真俗。体绝三相。累尽七生。无心即心。非色为色。筌蹄之外。岂可言乎。若夫西伯拘羑。遂显精微。子长蚕室。卒成先志。故易曰。古之作易者。其有忧患乎。论之与也。良有以矣。有道士李仲卿刘进喜等。并作庸文。谤毁正法。在俗人士。或生邪信。法师悯其盲瞽。遂着斯论云。可谓鼓兹法海。振彼词锋。碧鸡之锐竞驰。黄马之俊争骛。莫不叶堕柯摧。云消雾卷。但此论。穷释老之教源。极品藻之名理。恐好事后生。意有未喻。弟子近伸顶礼。从而问津。烂然溢目。若日月之入怀。寂尔应机。譬宝珠之烛物。既悟四衢之幻。便息百城之游。启所未闻。为之注解。
　　贞观初。上於南山。以大和宫旧邸。置龙田寺。琳爱其静僻。即居之。众举知寺任。十三年。道士秦世英。出入东宫。间摘琳论中语。风太子曰。此於皇宗。有所诽谤。太子以为然。转以闻上。上怒。诏沙汰僧尼。其余在者。宜依遗教经修行。否则亦从汰去。仍逮琳推勘。琳自诣公廷。就缧绁。诏问曰。周之宗盟。异姓为后。尊祖重亲。实由先古。何故不相体悉。首鼠两端。广引形似之言。备陈于渎之喻。琳答曰。武王大圣。周公大贤。与夫管蔡。皆兄弟至亲。或许祭以天子礼乐。或以车七乘。放之有邻。此无它。善恶之报也。书曰。皇天无亲。惟德是辅。方今天下一家。其谁非亲。老子曰。吾师西竺古皇先生。又曰吾师善入泥洹。绵绵若存。然则佛固老子之师矣。刘李之徒。无所知识。既师老子。又妄述以谤老子之师。世莫能知。故着论八卷。略对道士六十余条所言。并据史籍。非敢於国家。有所论议。如是辨对。二十余番。辞未尝屈。
　　诏又问曰。辨正论信毁交报篇。以为念观音者。临刃无伤。汝当自试。可至诚念之。七日之后。吾将刑汝。若念观音果验者。政亦无伤。若无验者。则欺妄之罪。必不汝贷。七日后诏问曰。有所念否。琳援笔答曰。自隋季扰攘。毒流四海。陛下以慈悲力。救护群生。苟非势至垂机。即是观音降迹。故琳於七日以来。不念其他。惟念陛下。诏遣治书御史韦悰问。昨诏念观音。如何却念朕邪。琳曰。以陛下之德之大。与观音等。念陛下者。所以念观音也。且琳所着论。特欲晓人心地耳。陛下过听。而加之罪。虽重刑之。於琳之心不损一毛。上稍寤。诏减死。徙之益部。行至百牢关。以疾卒于菩提寺。寿六十九。
　　沙门慧序。雍之武功人。善摄论。后以接待结众缘。琳之至百牢。序抚循之。备尽恩意。及死。犹枕其膝。哭泣踊躄。如亲戚。营葬东山之巅。树白塔。勒铭志之。
　　道士秦世英。旋为御史韦悰所弹。死大理狱。
　　琳有文集三十卷。行于世。

　　唐慧满

　　雍州长安梁氏。父粲。隋海迭等州刺史。尤慕佛乘。满七岁。志辞俗。粲每奖誉之。会有诏。许民出家。粲方为海州。遂俾满剃落。时仙法师名动京辇。以材学。居大兴善寺。粲及解印绶归。使满受业为弟子。仙又携以住仁寿宫之三善寺。大业初。徙住大禅定。既进具。依智首律师。习毗尼。善威仪。结界登坛。身先众侣。咨考疑义。世尤推其详审。贞观三年。尝讲羯磨法於鄜城魏兵曹家。忽火燎草室。焰得风炽甚。满索水噀之而灭。识者以为其戒德使然。七年诏。偕诸大德。住新寺。未几。诏充弘济寺上座。其规制之严。至今有可畏伏者。集仙寺尼。铸老子真人像。私自供养。召黄巾辈。庆会堂上。并比丘斋。满呵止之。集僧行摈罚。仍以像改佛相。入太原寺。证果寺尼慧尚。侥幸出入宫禁中。先是神尧皇帝升遐。朝廷议。以尚所住寺。设灵位。尚谩以比丘寺应命曰。即己所住者。比丘率莫谁何。满集京邑三纲大德。二百余人。行摈云。自佛法流行。未有尼众。以官势力。夺比丘所居寺者。宜出众不共住。若四众。敢与尚等往来。及诸法事。与言论者。同此摈。於是尚大惧。诉东宫求解。有令遣檐事杜正言。集比丘僧解摈。满曰。殿下住持正法。慧满据法申理。今则违理附情。规模乱矣。即捉坐具退。而僧之留者。遽从解议。满闻之叹曰。党善者寡。柰何。后尚屡谢过。终不顾。
　　驾幸洛阳。天子以国姓故。俾扈从道士。先释氏行。非例也。满集僧二百。各脱袈裟。置顶上。进表谏。
　　晚以浴僧。祈生安养。十六年四月十二日。遘微疾。悉出所畜长物。属三宝。加趺坐绳床上。别寺众。问答之顷。精神不昧。俄而气上属口。乃逝。寿五十四。阇维於终南龙池寺侧。舌独不烬。虽益薪炼之经宿。色愈鲜赤。并葬之山中。其平生。讲律三十余过。着四分疏二十卷。京师净住寺沙门慧升为铭颂。见别录。

　　唐道积

