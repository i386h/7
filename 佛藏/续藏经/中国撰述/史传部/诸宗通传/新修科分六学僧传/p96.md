<!-- { "loadSidebar": true } -->
　　住泰山丹岭寺。普泰间。偶至荣山。见飞流之下。有穴可入。因入穴中。可行五六里。即出穴。循鸟道东北行数里。得石渠阔二三步。水西流。清彻药草被地。渠北瓦舍三间。庭中堆拥稻穗。鸟雀浅啄。东舍格上有黄帙数卷。中置铁臼两具。若釜器等。尘[土*盍]所蒙。都无炊爨之迹。西舍有沙门。端坐其内。青苔四壁。外则茂林。悬涧绝蹊径。顷之一僧年六十许。眉长丈余。盘挂耳上。相见欣然。问照所从来。劳慰良久。且自云。我同学三人。避世居此。一人出游未反。一人死已久。似入灭定。令在西舍。亦曾见未。又问世主何姓何国号耶。答曰。国号魏。曰然则非姓曹氏者。曰姓元氏。非曹氏也。既取林中叶下所藏梨枣啖之。晚遂捣稻穗为作鬻。时嘱其饱食曰。无以我不食见疑也。问习何经。答曰。法华经。颔首曰大好。因言东舍格上经我尽能诵之。汝欲闻否。照合掌曰。愿闻之。遽诵彻夜旦。照辄昏睡。曰但睡。我固常业尔。明日复具食。照谢曰。幸得奉谒。请暂违。当寻后约也。其僧了无留意。惟言我出游。同学行当归。汝俟以一见。大有开悟。兹既必欲辞好去。照还后益结友寻路将往。终迷所向乃已。

　　魏乘禅师

　　无恙时。持法华经精勤匪懈。既卒再生。为河东薛氏第五子。能自陈宿世。尤愿脱俗。父任北泗州刺史。即随至七帝寺。寻得前生弟子语之曰。汝颇忆从我渡水往狼山否。我乘禅师也。房中灵几。即我身是可除送之。由尔其家益谨视恐逃去。乃为纳室。而宿命通。於是遂失。又太和初。代京阉宦。有刑余之患苦。从上乞出家。诏许之。是夏之初。归山剃落。读诵华严。礼佛悔罪勤至。逮夏末。髭须茁生颐颔间。事闻。魏祖叹异。华严自是为代京重。

　　元魏慧凝

　　游洛阳。尝得疾而卒。七日复苏曰。始随胥卒。见阎罗王。立殿下。王坐殿上。使吏捡籍。史以为误追耳。寿未尽也。因放还。当时又有五沙门在焉。所谓宝明寺智圣。般寺若道品。融觉寺昙谟最。禅林寺道恒。灵觉寺宝明。王则据案。悉诘其平生所为事。智圣曰。某留心禅那而已。道品曰。某诵涅盘经四十一卷而已。昙谟最曰。某讲涅盘华严二经。领徒千数。道恒曰。某劝诱四辈檀越。造一切经。雕塑佛像十躯。宝明曰。某未出家时。尝为陇西太守。造灵觉寺。出家之后。礼拜不缺。王既听其辞。乃复谕之曰。沙门之道。必须摄心禅诵。不矜村德。不事干求。不务名誉。讲经者情分彼我。恃能傲物。募人造经像者。图财起贪。具足三毒。在官起寺者。恃势困民。假善谢罪除。智圣道品。宜令青衣童。送生天堂。外其昙谟最道恒宝明。皆宜遣皂衣卒。押付地狱。事闻於朝。太后胡氏。密敕黄门侍郎徐纥。徧於京城。访求凝所说寺额僧名。虚实何如。既而报云。其寺额僧名。果与凝所说符合不谬。於是太后叹异。诏请坐禅诵经僧百人。常於内殿供养。且诏。自今比丘不许持经像。巡街乞索。如有私财营造者听。凝竟遁於白鹿山。由是中州率尚禅诵。

　　齐真玉

　　青州益都董氏也。生而双瞽又孤。无以自活。母哀之。志不嫁。才七岁。使善工教之琵琶。以图给养。然姿性俊悟。而音曲之变。未旬浃。皆领其妙。会乡邑斋讲。母携以往听。玉忻然曰。苟恒得如是。儿岂忧不作法师哉。母因悉弃家业。专务将引。虽风雨霜雪不问。玉包略辞指。抗折诸豪。有非学力所能造。母丧。庐墓五阅寒暑。士大夫推重之。天宝中。文宣皇帝盛弘法席。玉标称首登座。谈叙尽谛穷玄不可思议者也。且闻声即忆。虽别经年纪。犹能识其名姓。徒众百千皆洞究性情。或有所欲为。必垂戒勖。尝令侍者读经云。东方净莲华佛国庄严世界。与阿弥陀佛国极乐世界不殊。乃叹以为。诸佛净土岂限方隅。人并西奔。一无东慕。用此执心。难成回向。遂发愿往生莲华佛国。晓夕勤到。誓不久留。俄而出诸衣物器用。遗赠其徒。各有差等。众初未之知也。布萨后因卧疾于邺城北之檀越王氏。神气音吐如常时。候问者方倾都邑。而忽烟云东来。异香充塞庭宇。其中出声如赞呗。清亮可爱。足渐向冷。古犹嗫嚅。念诵不已。卒后十日香气乃绝。王氏昆季为制衰经。如所亲云。

　　齐僧达

　　姓李。上谷人。形器异伦。虎头长耳。双齿过寸。见者骇异。志学之年始剃染。即事游历。以阅北岱讲席之盛。登具二夏。乃进毗尼。时犹魏历未替。孝文邀以弘阐四分於庙寺。机论适变。人共褒美。寻复振锡洛阳。受地论於勒那三藏。居久之。那迁化。众奉覆述声骇伊谷。俄听光师十地有所发明。遂从禀菩萨戒。雅闻梁武弘法。即南济江入觐。诏驸马殷均。引见重云殿。连席七宵。秘妙宣泄。请从加戒为弟子。仍令旬浃陛对。诏住同泰寺。以便开示。尝与志公遇。公曰。大福德人也。故帝每以为北方鸾法师达法师皆肉身菩萨云。留一纪。归兖州。时侯景方治行台。就天观山筑丈六寺。以迎之。而达且念身为苦器。莫足维持。遽饵苓断粒。誓终此报。顷之魏废帝。诏仆射高隆之聘至邺都。并为中山王授菩萨戒。及齐继魏统。文宣在位。尤礼重。前后归崇。凡十度。诏於林虑山黄华岭下作洪谷寺。又以神武旧庙作定寇寺。听其往来燕处。始达将经营洪谷。虎遮其前不可入。祝曰。兹欲创造。以福幽灵。若许者可避去。虎即去。一日议返邺未行。夜见黄服而拜跪者。自称戴山胡曰。王约三谷备供养矣。愿无复还。达谓在山则所利益者寡。在京则所利益者多。贫道观机而动。幸勿沮也。夜有媪闯户而馈米糕者曰。弟子山神之偶也。今僧於礼佛之际。而独遗弟子名。宁非偏乎。得兼唱可矣。达辞其糕。而许之。复为山神读经月余。失所畜狗。达闻之曰。此必小道人不谨。而檀越警之。以贻祸於狗也。具问焉。则曰。本读金光明经。偶误易以维摩经耳。於是达祝曰。昨虽读余经。其功德亦属檀越。未几而狗出窦中。视其顶有御啮痕。则知其以虎故。然天保七年六月七日。终於谷寺。寿八十二。大驾奔赴举哀。六军号恸。声震山林。葬谷中立碑岩下。

　　齐圆通

　　性温敏。游邺都肄。习涅盘於大庄严寺。武平四年夏。有客僧因疾投寺中。众恶之。无肯容者。通观其识量宏远。操履端雅。乃延之房。与共处。虽秽污弗恤也。情意日以接狎。间问其所学。曰涅盘。通以其同业。尤自喜。且时摘经中疑义质之。皆为披释。无小滞。通愈益喜。手为治汤药。旦夕抚尉无倦色。尝夜持杯酒饮之曰。此去湿舒气。服之於律无妨。遂嚬眉一咽而止。夏罢客辞去。通曰。今授衣之时逼矣。兹官寺例得衣赐。可须三五日。当有以赠。客固辞。通亦固留而遗之衣。临别。执通手戒曰。修道不欺暗室。法师昨以酒见饷。非理也。当时不敢遽拒绝者。直恐伤来意尔。今而后。宜断勿复事。既而又曰。鼓山石窟寺。亦岂会到否。小僧所居寺。正在石窟北五里。当绕涧驿东有一小谷。东出即小寺。所谓竹林是也。苟有缘。幸无惜一过。通曰。重佩箴规。义图展谢。明年夏。诏以石窟寺僧少。宜拨差庄严定国兴圣总持等官寺僧百余人为一番。於石窟坐夏。通时偶与其数。而独念以为竹林之约。从尔可寻也。每於众会。询其寺。众辄大笑曰。此流俗妄传耳。勿信。通悉为众道客之说非妄传者。众异之。共赍香华。随通以往。及升陇阜。见一翁以巾帕额布裈短褐执镢。驱马垦荒坂。遥见僧。放马而前曰。何物道人不由路而径此耶。答曰。石窟僧也。欲往竹林。得无迷所向乎。翁忽怒诟曰。官寺僧诚无足道。去年纵牧畜。啖我田苗。我家儿子以遮护。被击几死。今复何面目见我。竟曳镢逐群僧。於是群僧奔迸走东谷以归。然独不逐通。语通曰。放汝入山喂虎。通又东出数里。所过涧水清浅。而林木森茂。循涧而东。闻南岭上有讽诵声。通隔林呼问竹林所在。应声曰。何从来。得非圆通法师乎。通曰是。已僧遽披林出。悲喜交集。略叙间阔。则曰。此不足以欵曲。须到小寺可也。稍进数里。有门树双阙长廊复道。松竹映蔽。门外马槽满盛粟荳。皆黑漆金铺。首衔环。长百余尺。列十行。傍多蹄迹。洒扫极严洁。僧使通立门左。谓曰。当为白大和尚。顷之引入讲堂。立西轩下。和尚坐大床上。年可七十余。方环拥童吏五六人。凭按理文书。侍人赞通名字。礼谒。和尚曰。官寺厚供难舍。柰何屈临。通具述其故。既安置。其僧将通巡房讯敬。至两房。宝帐璎珞侈丽。主人夷坐自若。振手语曰。此人何必见遣去。其僧惭。顾通曰。趣向不同。洙沮人意。且就小房消息。遂盘桓谈叙。并具中食。食如世间常味。食讫徧观图像园池台阁。通念欲住。因以其意告僧。僧曰。固小僧之心也。但须白大和尚。夜共卧。蚤作偕白和尚。和尚曰。甚知来意。不惜一房。然而既受官请。又欲住此。是两处挂名矣。律僧不得挂两处名。今且还去。后待除名官寺来。则相容耳。幸勿恨也。挥其僧送出。怅惋不忍别通。由是指途西迈。眷眷返顾。始犹门阙在百步外。更踰二里。欻无所睹。凡前日老翁垦荒之处。悉芜蔓荆榛。狐狸出没而已。入大乘论曰。尊者宾头卢罗睺罗等。十六大阿罗汉。散在诸山渚中。余经又曰。九十九亿大声闻众。皆於佛前取筹。住寿於世。并在三方诸山海中。守护正法。或者通之所遇是也。非欤。

　　齐道丰

　　有弟子三人。相与居於相之鼓山。不行分卫。而炉火黄白医药以自给。高帝尝过而问之。应对不思。随事而当。帝因赐酒并蒸豚。即饮啖。至醉饱无所让。帝既去。丰召弟子谓曰。为我屏除床下物。及发床。乃见向之蒸豚酒等具在。传以为异。
　　时石窟寺有一僧。自以坐禅获证悟。每至日西。则东望山巅。有丈八金像。其僧私喜。谓灵像独为己现。他人不能知也。阅两月余。夜卧房中。闻枕间语声曰。天下别无佛。今汝已成道矣。即是佛也。汝当自珍重。佛身切莫轻脱。其僧於是骄慢矜持。视侪辈如草芥。语辄指胸顾众曰。汝等亦识真佛否。泥龛画像。其於说法度人之事。既莫施设。皆以为佛而妄加礼敬。汝又焉识真者哉。此堕阿鼻地狱业也。然眸子尽赤。动呼无常。一寺以为狂。舁诣丰所。使治之。丰遽问曰。汝见东山上金佛乎。曰然。又问。汝闻枕间语声乎。曰然。丰曰。此风动失心耳。不早疗。且难制。因针三处良已。及丰将终。指示其弟子灶旁地曰。吾久劳汝谷汲。今报汝以此。正可用之无竭也。随於其地去一方石。而玄泉澄映。虽历旱潦。不盈涸。至今存。

　　齐慧宝

