<!-- { "loadSidebar": true } -->
　　未详氏族。住新州果愿寺。宣政间。上惑张宾之[赞-贝+日]。将废释。而尚老。且躬受符箓。具巾褐。拜伏斋醮。然其诸经。号三十六部者。皆妄诞无所据。上虽尊事未尝使人酬校其说。勔以为上姿禀明圣。不过蔽於群下之欺。致有此失。以贻笑后世。苟知之。则必翻然以寤。而沛然以改。天下不胜大幸。於是着论十有八条。以难道宗。诣阙经进不报。后二教俱废。逃难莫知所终。

　　周静蔼

　　姓郑氏。荣阳人。少习经史。为书生。诸郑之魁岸者。咸赏异之。尝偕其党游僧舍。观地狱图变相。叹曰。此业报之必然者也。欲免斯酷。其惟般若乎。遂辞二亲。依和禅师於瓦棺寺剃落。年十七。受具戒。俄听景法师大智度论一闻神悟。世无足以惬其意者。乃摈影嵩岳。究寻论指其中百十二门等四。论极为用心。徙白鹿山勘正黄老庄慧之说。时东西魏方用兵。关塞之沮。非忘生死者。莫或往来。蔼以欲见西竺异僧。直抵咸阳宿留十年。遁居终南山避世峰。以求其志。善类影从。卒成丛社。地素乏水。适见虎跑於前。就以掘之。甘洌觱沸。今之虎跑泉是也。蔼每以前之四论。敷导来学。其规模端恪。必取绳床安坐。四众致敬。而后披释令喻。有未喻者。重述勿辞。且自讼曰。予昔以厌法慢法故。生兹末世。不值佛时。况敢小纵汝辈情欲哉。沙门智藏尝负米造山。见树之横枝碍行路。因折去之。蔼召而责其损生物。斥不共住。又昙[这-言+(衣-〦)]道安者。玄门之二杰也。亦以教体之争。求辨於蔼。而伏其部决。遂相与跪而请曰。大师解达天监。应出世利生。今独善其身。韬德泉石。未睹其可。会武帝惑道士张宾卫元嵩之赞。必欲废灭释教。建德三年。蔼诣阙上疏。谏不听。寻与门人四十余辈。入山造寺二七所。以待诸僧之逃逸者。复着三宝集二十卷。弘赞大乘。宣政元年七月十六日。诡以他事。使侍者慧宣下山曰。明日当早归。先是蔼别处一岩。幽敻绝人迹。而人亦不敢輙造。明日慧宣归见。蔼骨坐盘石上。肉条缕满。布其前。肠悬树枝。如蛇蜕。五藏皆外见。手足头面筋肉刳尽。心虽已割。而犹以两掌捧持。独坚完可爱。略无血。白乳凝渍。草木失颜色。春秋四十有五矣。乃即其地。累石而窆焉。慧痛山颓之莫仰。悲梁坏之无依。爰述芳猷。树碑塔。所兹并录其遗偈。以贻永久。其文曰。诸有缘者。在家出家。若男若女。皆悉好住。於佛法中。莫生退转。若退转者。即失善利。吾以三因缘。舍此身命。一见身多过。二不能护法。三欲速见佛。辄同古圣。列偈叙之。无益之身。恶烦人功。解形穷石。散体岩松。天人修罗。山神树神。有求道者。观我舍身。愿令众生。见我骸骨。烦恼大船。皆为覆没。愿令众生。闻我舍命。天耳成就。菩提究竟。愿令众生。忆念我时。具足念力。多闻总持。此身无乐。毒蛇之箧。四大围绕。百病交涉。又名苦聚。老病死薮。身心热恼。多诸过咎。此身无我。以不自在。无实横计。凡夫所宰。久远迷惑。妄倒所使。丧失善根。畜生同死。弃舍百千。血乳成海。骨积泰山。当来兼倍。未曾为利。虚受勤苦。众生无益。於法无补。忍痛舍施。功用无边。誓不退转。出离四渊。舍此秽形。愿生净土。一念华开。弥陀佛所。速见十方。诸佛贤圣。长辞三途。正道决定。报得五通。自在飞行。宝树餐法。证大无生。法身自在。不断三有。殄除魔道。护法为首。十地满足。神化无方。德备四圣。号称法王。此偈得於崖隒石壁间。后题云。初欲以血书。而血忽变白色。私意其魔业致然。遂易之以墨。

　　隋僧猛

　　生京兆泾阳段氏。童孺出家。遣缘进业。素负重望。数十年间。即事讲说。始魏文帝。迁都长安。诏猛常居寝殿。阐扬般若。一时勋戚。皆味道腴。及周受禅。诏住天宫寺。敷畅十地。听众奔萃。又诏於紫极文昌二殿。往来说法。当是时帝或有所顾问。猛必拔古据今。对奏详敏。往往称旨。黄巾之徒。或相构聚。妄加诘难。猛则徐握谈尘。一一穷破。上宣政间。将废释而存道。猛知不可谏。乃南渡而屏处。焉反建德并废二教。则猛无复闻於世。大象二年隋祖方龙潜。以大冢宰辅魏。政追访至京。令兴梵宇。仍诏住大兴善寺。即故陟岵寺也。十地之学。於是乎在。隋受禅。遂升国大统三藏法师。且委以弘护佛法。后徙寺於遵善里。而猛则每居云化。开皇八年二月四日卒。寿八十二。葬之城东马头穴。刻石立铭于云化寺。

　　隋智炫

　　益州成都徐氏子也。少小出家。入京听学。阅数年。遂檀能名。尝使覆讲。势如瓶泻。众由是益推服。周建德间。武帝将废佛法。而存道教。乃於三年五月十六日。会僧道百官於太极殿。使道士张宾。别登高座。而谓众僧曰。原夫大道清虚。淳一无杂。祈恩请福。上通天曹。白日升仙。寿与天地同。毕。风化先被中夏。无始无终。含生赖之。岂如佛法虚幻。言过其实。不容本土。客寓中华。百姓无知。信其诡说。今日陛下。躬御大廷。欲定臧否。请必毋逊。襄城公何妥自付如意。首座少林寺等行禅师。不受如意。怒而起。诸僧止之曰。帝在。那可尔。且应对之才。莫如蜀炫。乃共以如意。强委炫。炫徐升座。坐定。举如意谓宾曰。先生向者所陈大道清虚。淳一无杂。又云风教先被中夏者。未知风教。所起於何时。此教所说。复在何处。又言佛法不容本土。客寓中华。试辨道何时生。佛何时出。宾曰。圣人之出。何有定时。说教亦复无有定处。但此地道教本有。佛法近来。炫曰若言无时。亦应无出。若言无处。亦应无说。旧来本有。非复清虚。上请天曹。岂得无杂。寿与天地同毕。岂得无始终。宾曰道人毋浪语。所以汝辈得至今日者。盖以前王无识者尔。今日圣帝。尽须杀却。
　　帝恶其躁暴。而理且屈。诏舍人擿使下座。帝自升座曰。佛法有三不净。纳耶输陀罗生罗睺罗此主不净一也。经律中。许僧受食三种净肉。此教不净二也。僧尼多造罪过。好行淫妷。佛在世时。众已不和。递相攻伐。此众不净三也。主法众。既俱不净。朕意欲必除之。以息虚幻。道法中无此三不净事。朕将存之。以助国化。顾谓炫曰。苟能解此三难。真足为好人矣。炫应声曰。陛下所陈。并引经论。柰何道法之中。三种不净。又过於此。案天尊处。紫微宫常侍五百童女。则主不净。甚於耶输陀罗之一人。教中设醮。必须鹿脯百盘。清酒十斛。则教之不净。甚於三种净肉。道士之过。如姜斌辈。历代有之。则又甚於众僧矣。且僧自犯罪。而遽除佛法。假如至尊亨国。严设科条。逆子叛臣。相继而出。岂以臣逆子叛。遂空大宝之位哉。大宝既不可以臣子叛逆而空。佛法岂得以众僧犯罪而废。炫风裁抑扬。音吐朗润。上愕然。良久谓炫曰。所言天尊侍五百童女。出何经。炫曰出道三皇经。上曰。三皇经何尝有此语。炫曰陛下自不见尔。非经无此语也。今陛下。废佛存道。正如国家废嫡立庶。上色变。因下座。入内。众竦然皆曰语过於讥上。事有不可测者。炫曰主辱臣死。就戮如归。又何惧。宁可早亡。游於净土。岂与无道之君。同生於世哉。众壮其言。十七日昧爽。诏并废二教。仍有诏褒美。且许反服为婚姻。以共政。炫即偕同学三人。奔齐。及周破齐。上趣使人求访炫。帝弟越王尤与炫善。私念以为上急欲得炫者。将重加责。以快昔憾也。诡鞭之成创。囚服以待命。且先为谒帝曰。臣已杖之六十矣。帝愁然曰。大丈夫何遽辱以杖棰。间者求之而急。特恐怀惭。以至死亡。吾岂有他意。遇之加厚。久之帝崩。隋祖以大冢宰秉政。崇尚教法。炫在京师。宠渥莫之并。既而西还乡里。居孝爱寺。蜀王秀未之知也。未几。长史周宣明上计。诏问炫法师起居状。宣明惊谢不知。上曰天下名僧也。汝犹不知。则汝之於蜀可知矣。后隐三学山卒。寿百二岁。

　　隋慧远

　　姓李。炖煌人。后徙居上党之高都。幼失所怙。其季父善提诱。三岁即知出家。七岁就乡塾。功力能倍恒儿。年十三。泽州东山古贤寺僧思禅师携以南。诣怀州北山丹谷。剪[髟/米]。年十六。遣从阇黎湛律师。往邺学大小经论。俄从上统为和上。顺都为阇黎。光师十大弟子为证戒。以进具时论荣之。
　　卒究四分律於大隐律师。出灭诤犍度文句。今行世。复专师上统。七年。设席受徒。令誉载道。寻归乡里之清化寺。众乐之。率金帛为兴会。承光二年。春齐亡。周武帝废教。远偕诸大德。并赴行在所。诏曰朕受天命。抚育万民。三教不同。难以施化。然六经儒教。文弘治术。故须存立。其余二教免罢。有异议者。请悉心以闻。时沙门大统法上等。五百余人默然无复对。但相顾失色而已。诏频趣之。於是远进曰。佛法之入中国。生民赖以修善去恶。陛下恃势力。而破灭之。其无乃已甚。且陛下奉天。奉天而行。天奉佛而行。陛下如此。宁不畏天乎。不畏天则不畏地狱。地狱诸苦。吾知陛下之不能辞矣。帝大怒。瞪视远曰。朕欲治安百姓尔焉。恤其他。遂引退。上统衍法师。执远手泣而谢曰。子曾不惧鼎镬刀锯之酷。而于天子之威。诚护法之切如是。远曰当时急。亦岂复顾身命哉。因遁居汲之西山讫三年。诵法华维摩满千遍。以祈复教。
　　大象二年帝有疾。诏东西两京。立陟岵寺。处菩萨僧。就少林寺长讲。仍诏近远诸德安置。隋氏革命。远率旧齿。翱翔洛邑。开皇初。诏授沙门都。辞不允。五年泽州刺史千金公。请开导迎与俱。七年春。过定州。道上党。留以开夏讲。寻被诏。偕六大德入都。住大兴善寺。劳问殷勤。供养隆倍。顷之诏别筑静影寺於天门之南。大街之右。而迁居焉。虽堂宇未成。而海内之士麕至。日夕陶冶。必於成器。盈七百余人。其担簦负笈。相继而趋者。尚未已也。十二年诏知翻译。是年卒于净影寺。寿七十。帝闻哀恸。叹曰国丧二宝柰何。盖大儒李德林。亦以是月卒云。远长八尺五寸。眼长三寸。腰九围。正气雄逸。道风齐肃。慈悲及物。在清化时畜一鹅。常随锺鼓。集轮下。若听讲状。远入关。鹅栖宿廊庑。昼夜鸣号不已。众患之。附使达京。至净影门放之。即腾翔呼叫入房。若素所识者。自尔其状。不异清化。而独於布萨无所与。如是六载后忽不肯入堂。
