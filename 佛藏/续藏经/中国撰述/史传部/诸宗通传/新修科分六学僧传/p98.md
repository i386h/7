<!-- { "loadSidebar": true } -->
　　出京兆云阳管氏。弱龄慕道。而迫於俗累。谢遣宦娶。乃获披缁。时年已三十有七矣。始从清禅寺崇公。咨询定法。存息短长。冷然有得。且尘嚣屏绝。形影相依。久历星霜。循守益厉。尝经行。偶堕岩石上。其相悬之势。不翅寻丈。而端然寂嘿跏趺自如。若无所知觉者。大业初。京师创建大禅定寺。追严文帝冥福。诏居之。六年二月卒於寺房。春秋六十九。遗命施尸飞走。弟子檀越不忍。而葬之终南楩梓谷。树塔勒铭以表章焉。

　　隋慧海

　　俗张姓。清河武城人。少年依邺都旷国寺冏法师。听涅盘楞伽。历五稔。覆述通畅。同学推服。复受摩诃衍毗昙等於青州大业寺道猷法师。猷慧辨无碍。而海事之。斯亦可矣。周大象二年。来涛浦创安乐寺。且构重阁。期生净土。忽有僧道诠。持无量寿佛画像一轴。自齐州至曰。是西天鸡头摩寺五通菩萨。乘空而往安乐世界。所图写者。海以冥会。愈加勤至。既睹神光。尤深庆幸。大业五年五月。举手五指。谓弟子曰。我至此乃当灭矣。五日之夜。因起坐面西作礼。迨晓而逝。寿六十九。讲涅盘经三十徧。法华经五十徧。即以其月九日。葬於寺。秘书学士琅耶王慎文其碑。

　　隋智通

　　河东猗氏。程氏子也。十岁出家。诵经礼佛不少怠。阅年五十。虽当教门沦替之时。方从俊律师延法师游。以振所业。隋运肇兴。乃还蒲坂建寺。赡济孤独羸老之穷无告者。日以千计。仁寿初。复脱屣岩栖以蹈旧规。大业七年。遂寝疾。即命侍者。称弥陀号。祈生彼土。既而维那击锺集众。杵竟折。识者知其不起。时弟子顶盖侍侧。通谓曰。今日厨中可作食。盖诘以食将谁须。曰有达官诸贵人至。盖曰。此生人道者所见之相。和尚修行宁至是。逮晚正视不眴。良久忽弹指。唱不可思议者再三。或从旁问其故。则曰。我见宝幢华盖塔庙庄严。尔夜又顾问明珠所在。且曰。大然灯烛耶。因为掩镫蔽弱犹咄。以为光明转盛。岂欺我。盖曰。室中方暗昧如此。而和尚所见必胜相也。遽合掌曰。吾生净土矣。且而气绝。十月二十四日也。山地摇动。门窗震裂。林雉飞雊。屡日寺僧道慧。适梦西岭上皆楼阁。有乘空而西往者。且盖母玉氏尤信向。临终见赤莲华。青莲华。大如五斛瓮许。徧布宅地。佛与菩萨。俱至接引。顷之母瞑。即贞观十一年二月也。

　　隋灵干

　　金城狄道李氏也。其祖相封上党。遂徙居之。年十四。投邺京大庄严寺衍法师出家。每入讲堂。作天宫想。年十八。覆讲华严十地。众即嘉叹。冠年受具。专志毗尼。周武之变。家居奉戒如法。隋兴。诏预菩萨僧数。官给所须。仍於少林寺安置。开皇三年。重剃染於洛州净土寺。偕海玉法师。讲释华严。七年诏住兴善寺。为译经证义沙门。十七年。闷绝未殡。及苏乃云。初见两吏手执文书。立房门外曰。官须见师。顷之若蹈空而往者。到一七宝树林。端严如画。二吏即辞退。干望东西。极目无非珍宝。焜耀不可正视。凡树下必有华座。而或坐不坐相杂也。闻有呼其名者。就视之。则慧远法即也。因礼讯之。问此为何地。答是兜率。僧休法师处南座。吾与之同生此耳。且见休远并非本形。皆戴冠服彩。光炜绝世。但能识其语音。远又谓曰。我弟子皆生此矣。仁寿三年。诏送舍利於路州汉王寺。其瑞应之详见别传。时汉王谅作镇晋阳。闻干起塔其寺。远遣使嚫施。献后崩。尝为帝述忏称旨。赐帛二百疋。大业三年。置大禅定道场。诏擢上座。八年正月二十九日终。春秋七十八。於是火葬终南山阴。
　　初干常作莲华世界海观。及弥勒天宫观。至疾革。翻睛上视不与人对。久之如故。沙门童真问何所见。曰向有青衣童子二人来召。抵兜率城外未入。故翘足以望城中宝树华盖。若平立则无所见也。真曰。如是得不遂所愿耶。干曰。天乐非久。终坠轮回。华藏世界吾所愿也。不久复绝而苏。真又问。干曰。见大水徧满。华如车轮。吾坐其上。自尔卒。灵辩干之犹子。小少教养。通大典。今住胜光寺。

　　隋行坚

　　不知何许人。出家常业禅定。大业间。东游泰山。夜宿庙庑下。忽有伟衣冠严。仪从传呼以至者。坚意以为神起坐。嘿诵诸经。寻与语无小惧。因问曰。世谓此间职治鬼宁是耶。神曰然。岂欲见先亡乎。坚曰。顷有两同学。今安在。神问知其名则曰。其一人既获受生。其一人犹以罪重系狱中。可就以劳苦也。俄至一处。墙壁皆铁而炽火。其中呼号声达于外。自牗窥之。若有人焉。则皆皮肉溃烂。莫识其谁也。遂反而扣神以救免之术。神曰。书华严经。其庶几哉。诘旦辞去。即求善工治经如神约。异日复造庙。神遽告以同学乘经力致胜报。坚后不知其终。

　　隋法泰

　　眉州隆山县人。姓吕氏。始去俗为道士。且余十年。忽自悟即剃发。受具戒。诵法华经。遂通利。复致诚为书一部。尤数有灵瑞。间尝从善工装潢於成都。使人负两笼以行。一笼置经。又以钱二千束缚之。置经上。一笼置衣物。至笮桥。桥断。笼与负者俱堕水中。泰在后独无恙。负者既出。笼则飘沈。莫知所在。泰抚膺大号曰。钱衣不足道。经柰何。因购习水者没而求之。得钱衣而不得经。泰愈益恨。循岸涕泣不能已。顷之遥见别洲有一幞藉草上。遽取视乃经也。然略无所沾湿云。虽没水者。亦固谢弗受购。既装潢持归所住鼻山寺。奉安严洁。每夜则香气馥然。泰必诵持彻晓。率一过。时彪法师开讲其寺。方以其音响喧聒患之。明日身造请其低声。恍见泰前。若有大众胡跪合掌者。竟退莫敢言。泰之终年八十。

　　新修科分六学僧传卷第二十四
　　新修科分六学僧传卷第二十五

　　　　淛东沙门　昙噩　述
　　精进学
　　感通科

　　唐道宗

　　莱州即墨之孙氏子。少从青州道藏寺道奘法师。受智度十地地持成实毗昙等论。晚住游德寺。寺宗所自造也。尝讲大论。而天华旋绕堂户。久而飞去。曾不委地。众叹希有。而宗未尝以为异。徙住慧日寺。英彦同聚。常阐成实。入关住胜光寺。复延於弘义宫法集。群后百辟。咸从听列。自尔周轮无替。武德六年卒于所住。春秋六十一。太宗在秦邸。下教赙物二百段。葬终南山至相之南岩。

　　唐道林

　　生因州邰阳之李氏。年三十五出家。入太白山僻绝之地。木食涧饮。缮治性元。隋开皇初。诏选材德者七人。牒给公贯剃染。以表更化崇敬之意。有司承诏以林应旨。祖皇躬加勉喻。林固辞不可。乃逃归所居。理前业。事闻。诏逮致。仍辨对。无所辱。於是上尤重之。赐香炉等物。邀住冯翊大兴国寺。俄又逃诸梁山之阳。凿窟而燕坐其中。久之微觉有疾。弟子檀越日围绕候起居。忽闻空响茄吹。且雨异香。大如桃枣。拾而焚之。气极芬烈。众以为瑞。如是三日。神虑明爽。趺坐而逝。武德七年七月也。停龛七日。颜色如生。葬之西山。送者万许。
　　林乐於隐约。而道妙随进。其於女人未尝亲面。况复说法取食哉。临终时。或有以同疾来者。林辄先知之。遽使人谢却不容入。然慈悲恤物。蚤虱之属。听其游啮。曾不敢振衣以惊怖焉。

　　唐法通

　　姓关。京兆鄠人。小年出家。羸弱不胜衣。稍振触辄偃仆。由是同侣侮之。每流涕祷於观音像前曰。通闻菩萨悲悯。所愿必从。乞垂奖诱。免斯轻慢。且诵观音经旦夕不辍。后岁余。归觐母於俗氏。食毕假寐庭树下少焉口流涎沫三升许。母惧遽觉之问何故。通曰方梦有人以筯三驴驮见遗。而使之尽啖。始啖其一而遂觉。惜其二之失也。自尔肌肤坚紧。气貌雄伟。然往来者。初亦不知其有力也。寺僧戡奋尤壮勇。通因窃取其袈裟置柱下。戡见以为鬼神间语通。通笑为举柱出袈裟易甚。戡大骇服。於是四方之以力名者。皆造通。请教。通为拽车牛却行。豆麦略把即粉碎。南山有石臼大可重五百斤。通负归寺用至今露置贮水施禽鸟。隋高祖时。西域进壮士。诏通与角。壮士前搏通。通不为动。已而通稍捉壮士两手。则血溅仆地乞命。通遽释之曰。我戒杀故尔。不然且碎汝骨。炀帝之季。避乱隐南山。未几丁母忧。出襄事乃反。然性资精诚节约。未尝小忤物。时辈推之。武德初。卒於其所居法海寺。春秋五十六。

　　唐慧因

　　俗姓于氏。吴郡海盐人。晋太常宝之后。祖朴梁散骑常侍。父元显梁中书舍人。并硕学英材。世济其美。因年十二。事开善寺慧熙法师出家。年十五。听建初寺琼法师成实。曾未具戒。其名誉已被远近。然心慕禅悦。乃诣锺山慧晓智瓘请授观法。又造长干辨法师禀三论。久之辨遁世远引。悉以其徒三百余人委之开导。且三十载。陈太建八年。安居之始忽如坐亡。但其肢体柔温如故。经七日而后苏。其徒请问所以。徐曰。试看箱内有何物。侍者随言看之。得帛两束。曰此衬遗耳。因谓始使者引部从丝竹相迎曰。王请法师。继而见有衮冕者肃入曰。阎罗王也。即堂上坐夏讲大品般若。每见地狱众相五苦次第。意已经三月矣。乃复仅尔耶。噫非妄想颠倒何如。仆射徐陵尚书毛喜尤归敬。隋仁寿三年。诏补禅定寺知事上座。频开三论。并制疏文。入国朝。举十六德纲记僧务。因居其一焉。京寺故崇菩萨戒。后进具戒者。其羯磨法无不依。左仆射萧瑀刑部尚书沈叔安并钦仰奉承。于兹二纪。贞观元年二月十三日。卒于大庄严寺。寿八十有九。先是戒弟子法仁。使如法住无令一生空过。至后夜分整容正坐。众闻异香满室而已。及道俗送至城南。又闻天乐音。遂塔而树铭焉。其文则兰陵萧钧所作也。仁亦勤学有名。

　　唐遗俗

　　不知何许人。清净寡欲。惟日以法华自课。其数之多。不啻数千过。隋季之乱。雍之醴泉县美泉乡汤六者。邀於其家供养。贞观初。将以疾终。谓友人慧廓曰。比欲以诵经灵验启寤流俗信响之善。今竟尔死。是终无以益於世矣。可埋尸十年然后掘之。则舌根庶几不坏。宜起一塔以垂久远。既死而果埋之。至十一年发墓得舌。遂建砖塔於甘谷南崖云。又丰谷乡史呵檐者。省令史也。谦虚下士。平生不骑乘。动以法华安乐行为标准。勤於持诵。虽行道犹嘿课。其往来出入必由径以其静僻则念虑专也。死葬且十年或发之舌。独在。闻者莫不叹异。

　　唐玄秀

　　黄州随华寺僧也。平生以诵法华为专业。每感异征。或犹未之信也。属时炎暑。秀素未尝内凉。好事者夜往。邀之至。秀房外见车马仪仗盛甚。其人因辟易退。乃呼其党循四壁观之皆然。仰望空中填塞无际。且共趋秀质其故。秀谢不知。及隋之季终於所居寺。

　　唐圆光

