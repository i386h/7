<!-- { "loadSidebar": true } -->
　　姓李氏。蔚州灵丘人。父母尝为五台之游。共即文殊像前。祷之而生。后真容殿释法润。睹其俊秀。於是劝之出家。而落发登具焉。慧学间经论。性嗜林泉。王子寺沙门湛崇等。久餐令闻。愿挹清规。因相与请为寺主。莅事之暇。转华严经数盈百部。时克用以节度使。据并门。梁太祖。方受唐禅。干戈相寻。中原涂炭。先是克用。与慧有旧。会中流矢。创不时发。念欲见慧。以道衷曲。且托之祈福。慧至。克用躬拜。号之国师焉。庄宗即位。诏赐紫衣。仍赐号。固辞。同光三年十二月。嘱累门人廷珪曰。吾化缘已毕。请自此辞。各宜进道。理无相代。言讫入丈室。右胁而终。寿五十。腊三十。上闻哀悼。丧事遣内侍监护。赐祭三日。阇维收舍利五色。起塔。谥曰法雨。塔号慈云。

　　后唐可周

　　姓傅氏。晋陵人也。蚤年依建元寺出家。性姿勤敏。遂往豫章。禀法华慈恩疏於云表法师。日就月将。说臻渊奥。乃戾止台越。以利益群众。梁乾化二年。赴杭州龙兴寺开演。黑白骈集。时武肃王钱氏。有两淛。命居西关之天宝堂。周因昼夜讲说不替。曰夜为鬼神。其可已乎。自是或每见物扈卫其旁云。复有巫降神者。久不降。顷之附巫曰。吾随诸大神。听法西关天宝堂。故迟耳。王闻而加敬。赠周金如意钵紫衣。号精志通明大师。天成元年。终于观音院。周尝着钞一卷。解宣律师法华经序。今无复存。

　　后唐辩光

　　字登封。姓吴氏。永嘉人。唐左庶子兢之裔孙。幼辞家。入陶山寺。剃[髟/采]受具。工诗。善草隶。闻陆希声谪宦豫章。往谒之。得其草法。五指拨镫诀。光书自尔益进。转腕回笔。尤妙绝。乃西觐京师。时昭宗在御。诏於榻前挥洒。赐紫方袍。后谒华帅王建。奏署广利。自华归里。谒吴越王武肃钱氏。待以客礼。长兴中。归甬东以卒。太守仰诠素重光。为治后事。葬之三年。复议从阇毗。及发棺貌不萎仆。髭发爪甲皆长。众收烬余塔焉。弟子从瑰知琮皆得其墨诀。有当时士大夫。若吴内翰融罗江东隐等。所赠歌诗一集。平生着述一集。

　　晋自新

　　生临淄孙氏。出家落发。受具戒。即究空寂学。闻云居膺禅师。化行锺陵。竟造焉。既领指。侍左右。不忍去。久之膺示寂。新因遁居广德山中。时文穆王钱氏。方以吴越世子。率师伐宛陵。偶入山寺。而群僧窜匿不在。独新危坐。无惧色。诘其故。对曰。今东西皆贼也。虽欲避。将安之哉。世子以其直。及师凯旋。因偕以归。武肃王加爱之。使居瑞应院。署号广现。
　　初新尝采药宣城山中。始入一洞。殊暧昧。行仅数里。日光晃然。旁有穴。虚明通旷。清溪古松。上下映蔽。隈隅草庵绝人迹。见老僧拥衲瞑坐。俄开目问新。何来。新为言状。曰噫渴矣。出火烬中煮茗啜之。薄暮僧谓新。留此。我且有所往也。竟升松抄。跏趺鸟巢内。夜半闻诵法华经声。又闻叱虎声。清亮出林籁。明日新乞住。僧曰。自我来此。百见草枯。非子能住也。问饥否。适溪岸有稻数百穗。相引取十余穗。挼得谷。舂米和野蔬。作鬻以啖。遽送出至洞口。谢曰。兹岂偶然。相会如此。顷茗与粥糜。非烟火物也。吾知子自尔无复饥渴之患矣。后再往。终莫识路。
　　晚充宝塔化主。天福中卒。年八十。

　　汉洪真

　　生滑州酸枣洪氏。既出家。即诵法华。通大义。且日课。积数至万部。既而诣朝堂上疏。愿焚全身。供养佛塔。或[赞-贝+日]以为惑众。又於国家非吉兆。诏切责禁止之。真叹曰。是固善根浅。而魔障强也。柰何哉。乃退居广爱寺。尽出衣钵施四众。寻无疾而终。其尸趺坐。更数日。颜貌不萎变。阇毗。舌根益鲜洁。名重伊雒间。春秋才五十二。

　　汉若虚

　　隐居庐山。以诵经。不出户室者。累数年。江南李氏慕仰之。数征聘。终不起。每曰。老僧无德。宁敢勤上命如此哉。苟复频数不已。则吾有遁之深山穷谷。永与世辞而已尔。自是朝庭不敢强。或时以香茗衣物赐。犹引却者不一。则其清慎可知。乾佑中。盛夏坐亡。身虽停久。略无摧败之色。秽恶之气。噫异矣。

　　宋师律

　　姓贾氏。范阳人。唐丞相魏国公耽之裔孙。年十五。即於悯忠寺。礼贞涉为师。而落发焉。既圆具足。乃南游。咨扣心要。自唐季都汴。天下之人。率以为归。故律之戾止。士大夫莫不宗仰。因营构夷门山中。以阐所学。诏以纪年。扁其寺曰开宝。命服徽号。荣宠多矣。而律视之蔑如也。乾德二年。正月二十三日。召门人垂训而终。春秋八十一。法腊六十二。太平兴国五年三月。迁舆。葬於北部鵔鵔[义*鸟]之原。进士贾守廉。铭其塔。

　　宋守真

　　姓纪氏。永兴万年人。其先以黄巢之乱。西徙於蜀。而占籍焉。至真则蜀产也。始冠。偶游圣寿寺。见修进律师。而慕其行。遂依之剃落。习起信论於朗公。受法界观於光公。传瑜伽教於演秘阇黎。莫不皆臻心法之极要。四十年间。演畅无怠。因蒙赐号昭信。一日谓弟子遇缘曰。出息不保入息。此虽俗谚。而切於理。吾与汝其可不务乎。乃营二塔於广度院右。以其成於开宝之初。遂额之开宝。四年八月五日。集众称佛号以逝。寿七十八。腊五十三。阇维获舍利圆莹。葬之开宝塔云。

　　宋岩俊

　　姓廉氏。荆州人。幼入空门。长圆戒德。乃复徧游衡庐。以探禅指。尝偕一友至凤林。迷道入深谷中。见满地弃掷。皆金银物。其友遽色动。顾谓曰。此间幸无他人在。可攫也。且天与弗取。反受其咎。君其柰何不屑意哉。俊行未即应。友固请。俊曰。昔管宁锄园遇金。视同瓦砾。吾辈出家者流。尤宜慎守贪戒。而有媿古人可乎。然吾兹一身。衣食有余。得之亦复奚用。他日待吾把茅盖头。第当取以供众也。竟舍去。寻谒舒州投子山同和尚。投子问曰。昨在何处。曰在不动道场。曰既是不动。何由至此。曰至此岂是动耶。曰元来宿不着处。因许入室。受记莂。久之辞还。路出汴京。为陇西公梁资所留。而捐所居宅。为伽蓝。以处俊。
　　会周受汉禅。宠遇优渥。盖高祖世宗。皆於俊寔布衣旧。异日相见。每施拜跪。及是赐赉故加厚云。乾德四年三月。疾笃。弟子使医进药。噤不受。垂戒嘱后事。合掌怡颜而灭。享寿八十五。坐夏六十五。四月八日。葬全身於东郊之丰台村。寺额观音。一门三院。东西二堂。众常不减数百。五十年间。率饭僧万百千计。诚京城第一禅林也。赐紫袈裟。号净戒。皆周命。

　　宋宗渊

　　姓宫氏。高密人。幼习儒业。稍长忽辞亲。落发於东莱北禅院。俄参历江南诸禅席。以究明圆顿宗指。且嗜诗辞。每有吟咏。则以齐己为师法。曰吾当练字煅句之时。缘情错虑。将高出曾霄之上。而深入重泉之下也。悉揽天下山川形胜。自以为无足惬己者。乃居宜阳柏阇山。以求其志。孤介修洁。凡俗不易造见。日持诵观音普门品。盖尝有善相者。以渊为不寿。而勉之也。太平兴国五年十月。令工作龛座如鹿顶。且趣之曰。明日要用。毋缓也。明日果坐逝。年八十三。树塔於宝云之原。而窆焉。所着述有西洛集。行世。
　　赞曰。
　　至哉心乎　　体本明静　　孰蔽挠之　　有万其境　　如水斯波　　如镜斯影　　波非水生　　由风之行　　影非镜出　　由物之质　　风休水平　　物去镜明　　境灭心寂　　念亦奚得　　於三界中　　动用俱息　　以念摄念　　摄所摄离　　无思无虑　　以至无为

　　新修科分六学僧传卷第十八
　　新修科分六学僧传卷第十九

　　　　淛东沙门　昙噩　述
　　忍辱学

　　持志科
　　晋支孝龙

　　淮阳人。美风姿。少喜清言。常以小品为心要。陈留阮瞻颕川庾凯从之游。或嘲之曰。大晋龙兴。天下为家。沙门何不全肤发。去袈裟。释梵服。被绫罗。龙曰。抱一以逍遥。唯寂唯寞。以致诚。剪发毁容。改服变形。彼谓我辱。我弃彼荣。故无心於贵而愈贵。无心於安而愈安耳。初得放光。便能讲解。学者追崇之。后不知所终。

　　晋康僧渊

　　西域人。生关中。梵相而汉语。有志操。诵放光道行。为心要。成帝时。与康法畅支敏度俱渡江。有才思。名誉甚远着人物始义论等。畅常捉麈尾行。每遇名宾。辄清谈尽日。庚元规曰。此麈尾乃常在乎。畅曰。廉者不取。贪者不与。故得常在也。敏度亦有风韵。着传译经录行世。
　　渊以清约自将。每行乞食。人初不知其贤。偶逢陈郡殷浩。浩与语。终日不能屈。为改观。结友。琅邪王茂弘。以鼻隆眼深戏之。渊曰。鼻眼人面之山渊也。山不高不灵。渊不深不清。闻者以为名对。建寺豫章山。带江近邑。有茂林修竹之胜奇。比丘多过之。殁於此山。

　　晋竺法乘

　　不知何许人。敏悟绝伦。依竺法护为沙弥。护爱其清真有气节。护住持殷富。长安有男子。世奉佛。一夕苍黄入寺。从护借钱二十万。护未答。乘年十三。从旁对曰。和尚意已许矣。客退。乘曰。观其人情色。非实借钱者。特欲相试耳。护曰。吾意亦以为然。明日男子领其宗人百余辈。来请戒法。且谢借钱之过。曰妄以世俗。仰测道德。为愧。自是乘名闻关右。后游炖煌建寺。从之者如云。至武夫悍卒。戎狄顽很。向化革心。既殁葬其处　同学竺法行。竺法存。并以高洁致名。

　　晋竺僧度

　　姓王氏。始名晞。字玄宗。东莞人也。少孤。天姿秀发。独事母。以孝闻。年十六。求同郡杨德慎女茗华为妻。既纳采矣。而苕华母亡。俄其父又亡。继而晞母亦亡。由是感悟。易名出家。妻移书以承宗奉祀之义劝焉。系之以诗。辞尤凄惋。度不为动。答书与诗。以见其志。而绝之。卒究群经。着毗昙旨归。行世。

　　晋慧持

