<!-- { "loadSidebar": true } -->
　　隋初太尉晋王於江都。建慧日道场。乘奉教旨迁住仍蒙待以家僧之礼邀与入朝遇净影慧远於讲次。谈论若倾注。远惊叹曰。何物吴僧如此。世岂复有愈於此者乎。盖未尝相识。而创见之也。归慧日。益纵材辨。寺之宿硕。咸屈伏。王闻之喜。赏帛百缣。隋高祖。将巡岱宗。驻跸伊洛。诏遣江南关东大德。登殿竖义。乘应诏。答者靡抗。上嗟异。隋开皇十七年。出所积。以金玉装饰香台一具。施维扬永福寺。隋大业六年。诏诸郡。别选三大德於东都四方馆。阐仁王经。仍诏乘充大讲主。连三昼夜不卧。驾幸张掖从之。诏为高昌王麴氏。开金光明。麴以发布地。籍乘升座。
　　八年上幸东都。京师造七层木塔二。荐皇考妣也。因诏乘持舍利以葬。俄而公卿士庶。列树胜幢。三十余所。自兴善寺。迎佛灵骨。至禅定寺。乘演仁王经十二年。诏写龟兹国旃檀像於东都。以赐郡国。武德四年。国家初定天下。诏谓凡经乱地。僧之是非。难以分别。议於州县。可置一寺。寺留三十僧。以示宽恩。其余壹从汰去。上以洛阳天下之都会。固非他处所得比拟。然而虽有伪郑之变。犹许二百余僧。住同华寺况乘尝被污。而上素所钦向。亦莫之问。诏住胜光寺。寺寔秦国功德也。八年驾幸国学。行释奠礼。先是堂列三座。拟叙三宗。而儒杰释雄。李之俊伟。皆云合雾拥。以快观听。制曰。老教孔教。此土先宗。释教后兴。宜崇客礼。其令老先之孔次之。释又次之。时乘受众所推挹。已升座。闻制不觉失色。今上方在秦邸。位居百僚上。直视乘曰。但敷帝德。余无所虑。乘乃唱曰。上天下地。荣贵所资。缘业所由。必宗佛圣。今将叙大致。合具礼仪。并合掌虔跪。使师资有据。於是自皇储已下。皆降席跪听。乘则前赞帝德。次述释宗。后以二难。双征两教。上加叹美。顷之制问曰。昨有道士潘诞奏。以为悉达太子。不能得佛。六年求道。方得成佛。是则道能生佛。佛由道成。道。是佛之父师。佛乃道之子弟。故佛经云。求於无上正真之道。又曰体解大道。发无上意。外国语云。阿耨菩提。晋翻无上大道。以此言之。道大佛小。亦可知矣。乘对制。其略曰。聃生於周末佛出於周初。计其世。则二十许王。论其年则三百余载。岂有昭王时佛。退求敬王时道乎。向者道士李仲卿。所叙之道。有太上大道。先天地生。郁勃洞虚之中。炜烨玉清之上。是佛之师。不言周之老聃也。三皇无聃。五帝无聃。而所谓道者。未尝无也。自关尹请着书。窦后命兴学。然后聃之道。始行世。而道非独指聃也。易曰一阴一阳之谓道。阴阳不测谓之神。夫阴阳且不可测其所生。而又奚能生佛哉。车胤云。在己为德。及物为道。殷仲文曰。德者得也。道者由也。论衡曰。立身之谓德。成名之谓道。道德也者。非必其人之霞服金冠玉珪朱履。别号天尊。居大罗之上。治玉京之中。而独名大道者也。贞观三年。乘於胜光寺。起舍利宝塔。像设庄严。备诸神变。并建方等道场。昼夜六时。行忏悔法以报圣上待遇之恩。四年十月二十日。终於所住房。春秋七十有六。门人道璋等。奉遗命。阇维於南山之谷口。敛余烬。塔於胜光。沙门法琳制碑文。
　　惟乘。身历三朝。政移六帝。频婴宠顾。履接纶音。外则王公卿士。内则妃后嫔姬。皆禀戒香。共申师礼。所讲涅盘般若金鼓维摩地持成实等。各数十徧。
　　璋其族属之犹子也。善呗赞。职充都讲。

　　唐宝琼

　　生於益州绵竹之马氏。小年出家。清贞俭素。两日必读大品一过。及迁居福寿寺。乃率诸邑。共结义社。每社三十人。月营斋诵大品。人各一卷。如此殆盈千社。始其地不奉佛法。独奉五斗米道。凡隶其下者。名之道民。一日大作道会。邀琼甚勤至。琼往辄坐。曾莫礼。佥以为天尊当拜。琼谓曰。邪正道殊。所事各异。吾法天尚弗礼。况於老君乎。兹吾不当礼而礼。必贻公等羞。众请不已。遂致一拜。即像与座皆摇动。再拜像仆而座败矣。众惊惧。请受归戒。县令高达知所赞佐。更延僧阐法。贞观八年终。

　　唐僧凤

　　姓萧氏。梁诸王孙。父长。陈招远将军新昌守。以凤夙有令誉。姿非世俗所堪。隋开皇初。僧粲法师。名重海寓。乃委心请道。事以师傅之礼。粲察其精爽。授以真乘。开十等之差。疏八势之位。凤领略无遗。
　　会炀帝御极。文物一盛。大业间。驻跸南郊。诏曰。军国有容。华夷不革。尊主崇上。远存名体。条格久颁。柰何抗礼哉。於是老氏之徒皆拜。唯佛氏僧尼。相视无拜者。时沙门明瞻。先答诏不听。频诏催拜。凤方主崇敬寺。位次殊下。不得已而进。奏其所以弗敬之理。授据莫不确实。竟罢。
　　隋献后崩。禅定斯构。辟入道场讲解。贞观中。中书舍人杜正伦奏。住普集寺。寻更右迁定水寺上座。顷之岐州西山龙宫寺迎请。其寺北背层岩。南临清渭。石镜耀日。松萝冒空。畅悦幽情。即不辞而往赴。及疾犹能起开法华。以示最后言别之益。以其年十二月二十三日终於寺。春秋七十七。塔全身于陈仓县之北原。弟子法位树铭。左仆射燕国公张颋文。

　　唐慧净

　　生常山真定之房氏。从父徽远。隋国子博士。净年十四出家。日记八千余言。听大智度杂心婆沙等论。及他经部。隋开皇末。戾止帝城。嘉声远播。学徒钦属。
　　大业初。尝至槐里。遇始平令杨宏。集道俗於智藏寺论义。且欲令道士先升座。时吾释虽殷。莫敢言其非者。净出众谓曰。明府盛结四部。铨衡两教。窃有未谕。请谘所疑。何者。盖宾主有常礼。其犹冠屦之不可颠倒。岂於佛寺。而先道士乎。明府教义有叙。请毋坠彝伦。令曰。旨哉几误。遂先僧。道士于永通。令所重者。使六义曰。有物混成。先天地生。吾不知其名。字之曰道。令即命净申释。且曰。法师必须辞理切对。不得犯平头上尾。于时令冠平帽。净因戏曰。贫道又不冠帽。宁犯平头。令曰。不犯平头。则犯上尾。净曰。贫道脱屣升座。自可上而无尾。明府解巾冠帽。可谓平而无头。令有腼容。净因问通曰。有物混成。为体一故混。为体异故混。若体一故混。正混之时。已自成一。则一非道生。若体异故混。未混之时。已自成二。则二非一起。先生道冠余列。请为稽疑。於是通遂茫然无对。净曰。先生既能开关延敌。焉得息鼓偃旗。便尔败绩。顾谓令曰。明府既焉道助。何以救之。令亦赧然。尔后虽屡进援。皆应机摧挫。
　　武德初。神尧皇帝幸延兴寺法会。三府官僚咸集。时清禅法师。立破空义。相府记室王敬业。奏诏净对论。问曰。未审破空。空复何破。答以空破空。非以有破。曰执空为病。还以空破。是则执有为病。还以有除。
　　贞观二年。梵夹新至。诏所司选名德翻译。净当笔受。出大庄严论等。撰疏三十卷。波颇三藏曰。此非东方菩萨耶。
　　十三年。高宗居东宫。集诸宫臣。及三教学士。於弘文殿。令与道士蔡晃抗论。晃整容问曰。经称序品第一。未审序第何分。净曰。如来入定征瑞。放光现奇。动地雨华。假远开近。为破二之洪基。作明一之由渐。故为序也。第者为居。一者为始。序最居先。故称第一。晃曰。第者弟也。为弟则不得称一。言一则不得称弟。两字矛盾。何以会通。净曰。向不云乎。第者为居。一者为始。先生既不领前宗。而谬陈后难。便是自难。何成难人。晃曰。言不领者。请为重释。净於是启东宫曰。昔有二人。一名蛇奴。道帚忘扫。一名身子。一闻千解。然则蛇奴再闻不悟。身子一唱便领。此非授道不明。但是纳法非俊。晃曰。法师言不出唇。何所可领。净曰。菩萨说法。声震十方。道士在座。如迷如醉。岂谓形体有聋瞽。其智抑亦有之。晃曰。野干说法。何由可闻。净曰。天宫严卫。理绝兽踪。道士魂迷。谓人为畜。国子祭酒孔颕达。从旁进曰。佛家无净。法师何以构斯。净启东宫曰。如来存日。已有斯事。佛破外道。外道不通。反谓佛曰。汝常自言平等。今既以难破我。即是不平。何谓平等。佛为通曰。以我不平破汝不平。汝若得平。即我平也。而今亦尔。以净之诤。破彼之诤。彼得无诤。净亦无诤也。于时东宫。语颕达曰。君既剿说。真为道党。净复启曰。净闻君子不党。其如祭酒亦党何。东宫怡然而笑曰。不图法乐之至於斯。俄而东宫下令。请主普光寺。仍知本寺上座事。笺辞不许。
　　净材赡学富。既弘经论。兼缀编章。杂心玄文三十卷。俱舍疏三十余卷。金刚般若释文。太常博士褚亮为之序。法华缵述十卷。胜鬘。仁王般若。温室。盂兰盆。上下生。各出要缵。英华诗集十卷。吴王咨议刘孝孙为序。其余着述。不尽录。十九年更崇翻译。诏下已谢病矣。时方六十有八。后莫悉所终。

　　唐慧琎

　　姓吴氏。杨州江都人。七岁依荣法师出家。每从荣游履。未尝敢离。侍立夜深。辄席地卧荣床下。听采摄论。即能讲说。时辈大加嗟赏。仁寿中。荣被诏入住禅定。携琎俱。及受具。专精律部。禀涉遵首二师阐演。各二十余徧。故於摄论律部。尤造微达奥。人以为寄大乘而弘行范。有未易以企及者。大业之季。四郊多垒。司竹群盗鼓行而前。莫之与抗。禅定诸宿。以琎智谋勇力可任。乃於昆池一庄。设楼橹防拟。一旦盗大至。旌旗亘十里。琎因尽屏战具。备治肴膳。躬诣营中。延致凶党。使饱啖酣饮乃已。盗相谓曰。此健道人何可负也。仅取其牛十头而去。行至中道。复以还琎。贞观初。任云华寺上座。未几。征为普光寺纲维。八年冬卒。寿五十余。若夫满德善智真懿敬道者。又皆琎之同学也。慕义相朋。多沦物故。悲夫。

　　唐智实

　　姓邵氏。雍州万年人。儿时恢诡超异。与群童戏。发言必涉佛乘。眉间白毫。可长数寸。光映颏颡。十一岁出家。住大总持寺。听涅盘摄论俱舍毗昙等义。皆领其微奥。武德四年。初平王世充。上居秦邸。教旨远召。慧乘道宗辩相大法师。并京邑诸德二十余人。法集弘义宫。实年十三。处末座。上令对论。而言辞清卓。惊施前闻。余无敢继响者。上及诸王叹曰。此小师俊烈。异日必能绍隆三宝矣。沙门吉藏谓之曰。子有瑞相。当蹑迹能仁。恨吾老且死。不及见耳。
