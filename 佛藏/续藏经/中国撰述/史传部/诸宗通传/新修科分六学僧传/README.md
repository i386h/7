<!-- { "loadSidebar": true } -->
续藏经   新修科分六学僧传
　元 昙噩述



　　本朝吴僧道原。惧佛教之弗传。分祖立宗。次叙其说。将以破学者之昏暗。犹灯之相续而明之。不可掩也。噫嘻道原之作。有得於吾子思扬雄之意欤。二子语道之传。则曰。自尧舜至于孔子子思孟诃氏。言道之用。则曰。君子道暗然而日章。又曰。圣人之道犹日中。二者之言其道原。所谓之灯说乎。余於外典。虽未深了。公余稍休。未尝不以圆觉为应世法门。比因取此集阅之。其叙述入道之由。标指契理之妙。敷倡宗旨。诱据后学。所以异於吾儒之教者几希。惜非善本。讹舛既多。磨灭滋甚。遂载加雠校。命工镂板。用广其传。庶有补於将来云。
　　淳熙六年四月二十二日　皇子魏王　跋



　　古者大典大册之於国家也。必藏诸玉府。使子孙世守之。罔敢逸队。以贻训将来。祖宗赖之有光。若夫教门之大典大册。则异矣。如来世尊。具正徧知。说十二部修多罗利益三界。其本生本事二部者。诚以宿命他心之智。照了过去现在未来无量数劫。诸佛之出兴。轮王之治化。世界之成坏。民物之生息。皆目睹耳闻。而身历之。其广颂长偈。则阿难记持於先。迦叶结集於后。当是时。惜其流通之未至於斯土也。史之缺文。孔子且犹叹美之。而况见圣谛第一义之所在哉。法师慧皎者。生会稽。出家隶业嘉祥寺。性姿纯粹。素获乡里重誉。博学为时所歆艳。慨往圣之迹难追。悼来哲之名易没。微我后人孰任其责。乃援史例作传。始於汉明。终於梁武。凡其僧之秉大福缘。乘宿愿力。随机应化。天子所师尊。诸侯所宾礼。怀香华而西迈。获贝叶以东归。隐约枯槁以全节守。趺宿傲睨以极激扬。莫不访来其出处之详。考索其言行之实。则其志之勤如此。继而澄照道宣师。则沿梁而唐。通惠赞宁师。则沿唐而宋。立十科。成书行世。然辞章之出。大率六朝五季之余也。体制衰弱。略无先秦西汉风。太史黄公庭坚读而陋之。尝欲删治。适未皇及。可恨也。觉范德洪师顾独润色梁传。以承子长孟坚之业。卒无所事於唐宋二传。噫隘矣。盖佛法非僧业弗行。僧业非佛法弗明。必佛法以之行。僧业以之明。其六学十二科而已矣。且波罗蜜多之为言度也。度则学之至。学则度之渐耳。苟举学以观佛。则知佛之究乎十二而度乎六。举科以观僧。则知僧之循乎十二而学乎六。故未能以译经传宗者。不足与语慧也。未能以遗身利物者。不足与语施也。未能以弘法护教者。不足与语戒也。未能以摄念持志者。不足与语忍辱也。未能以义解感通者。不足与语精进也。未能以证悟神化者。不足与语定也。六。学诚济川之舟筏欤。既济者舍之。未济者用之。在佛曰度。则既济之谓也。在僧曰学。则未济之谓也。惟佛不以己之既济而忘其未济者。故每於华严鹿苑方等般若法华涅盘会上。称扬赞叹六学功德。而橹棹於舟筏以待济兹。太史黄公之甚留意於梁唐宋三传也。予为阅诸龛藏以紬绎之。遂苗穮发栉。以属稿而藏去焉。时则至正己丑间也。岁癸卯。予归自天台。就养於象山智门之正趣堂。日庵广慧氏。请予稿以图锓梓。予未即许也。会日庵丐闲从燕寂。而复元福报师。寔於予同门伯仲。获以公举主斯席。尤力从臾不已。由是而张六学。以正佛法之要。列十二科。以别僧业之繁。学有序。所以序佛法之本然也。科有赞。所以赞僧业之当然也。得传一千二百七十又三。得人如传之数。以卷计之。古传之卷得七十又四。新传之卷得三十。是何古传之卷赢。新传之卷缩也。有解者曰。古传之赢也。赢於卷而不赢於传。新传之缩也。缩於卷而不缩於传。亦犹以学易度。而度未尝易。以科分学。而学未尝分。是固教门之典册也。非欤。尚览者其察旃。
　　至正丙午六月望四明沙门　　昙噩序

　　六学十二科

　　一慧学　(译经科　一之二)　(传宗科　三之八)　　二施学　(遗身科　九)　(利物科　十)　　三戒学　(弘法科　十一之十四)　(护教科　十五之十六)　　四忍辱学　(摄念科　十七之十八)　(持志科　十九之二十)　　五精进学　(义解科　廿一之廿三)　(感通科　廿四之廿六)　　六定学　(证悟科　廿七之廿八)　(神化科　廿九之三十)

　　新修科分六学僧传目录

　　　　淛东沙门　昙噩　述
