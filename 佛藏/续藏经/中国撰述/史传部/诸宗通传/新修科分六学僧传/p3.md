<!-- { "loadSidebar": true } -->
　　六学僧传目录(终)

　　 

　　新修科分六学僧传卷第一

　　　　淛东沙门　昙噩　述

　　慧学

　　自梵夹西来。而佛法东被。盖语言文字。至是而后始通也。佛法者。义理之奥也。然义理之於天下。无所异。其所异者。独五方之音声耳。语言文字。音声之所在。而佛法义理之所寄也。苟通乎音声。则语言文字。与佛法之奥。举通。而性相诸宗之辩。乃可得而传矣。译之功其不亦谓之大欤。佛以一音演说法。众生随类各得解。经之明文。悬记今日。故以译经传宗二科。系之慧学之下。以着见吾教之统绪焉。

　　译经科一
　　汉迦叶摩腾者

　　西竺人也。善大小乘。素以佛法游化诸国。尝至一小国。而大国来侵。腾为讲金光明经以却之。於是声振五天。永平七年辛卯。帝梦金人佩日光飞于殿廷。旦问其臣王遵傅毅曰。此何祥哉。傅毅进曰。周昭王二十四年四月八日。常星不现。太史苏由记之曰。西国圣人有所谓佛者生焉。千年之后声教乃至。陛下所梦殆其神乎。於是遣蔡愔秦景等十八人。西求所梦者。至大月氏国。遇腾与俱。以十年甲午至洛阳。献释迦像并贝叶诸经。诏馆於鸿胪寺。设所献於南宫清凉台。并关阳显节陵上。而祠拜焉。后於洛之西雍门外。别营白马寺。以徙居之。白马者。西方相传谓。昔有恶王欲尽毁诸塔庙。而王之白马忽绕塔悲鸣。王悟遂停毁。人赖其德。故塔庙之建。类多以白马名焉。寺则因摩腾始居鸿胪寺而名也。帝尝幸其寺。腾进曰寺东何馆。帝曰昔地忽隆起如阜。夷之复然。夜有光怪。民以圣冢呼之。疑其为洛阳地神也。故祀之至今。腾曰噫非也。子。读中印土金藏诠曰。如来示灭百年。阿怒伽王造八万四千宝塔。填佛舍利其中。耶舍尊者以手掩日。出种种光。徧虚空界。役诸鬼神捧塔。同时而葬。葬东支那土者十有九处。此其一也。帝大惊。即驾幸圣冢。有圆光现冢上。三身现光中。侍卫呼万岁。帝且喜且悲曰。非西来大士。朕安知大圣垂佑哉。诏受制度於腾而塔其上。塔九成。高五百尺。越明年。光又现。天香郁然。於塔顶有金色手尺许。如出琉璃中。驾至拜赡。而光随步武旋绕。自午及申而灭。时梵僧伽摩罗等九人适至。礼而叹曰。我於竺乾所见者三处。今复获见此。非缘幸耶。没於洛阳所住寺。

　　汉竺法兰者

　　中天竺人也。幼从师出家。日诵经论数万偈。五天学者举师之。至月氏。适与汉使愔景遇。复得迦叶摩腾。相率东游。其志固已决矣。然诸学者。苦遮挽不使行。於是崎岖间出佗道。会腾於洛阳。明帝劳尉。勤至。顷习汉语。译所献十地断结。佛本生。法海藏。佛本行。四十二章经等五部。今仅存四十二章。其余皆以乱离散失。
　　初武帝之开昆明池也。得黑灰於池深处。人无识者。或以问东方朔。朔曰可问西域道人。及是而问兰。兰曰此过去劫。世界坏时。劫烧灰也。兰后终於洛阳。寿以貌观之。若五六十者。

　　汉安清

　　字世高。安息国王之适子也。幼以孝闻。博学无所不知。尝闻燕语。谓人曰。当有饷食者至。已而果至。俊誉被西域。家居一饭奉身。王薨。既除服。即让位叔父。为沙门。读契经。尤精阿毗昙。而禅经略尽其妙。历化诸国。桓帝初。至中国。即通华言。其先后所译经。凡三十九部。词达义明。学者宗之。宿命神迹甚着。灵帝末。关中大乱。曰我当如江南。有问其故者。答曰我前生比丘也。有同学性嗔。每乞食稍逆意。辄切齿檀越。如是者二十年。时我将如广州偿宿负。与之诀曰。若明经又精勤。但多怒。死有恶报。我得道当先度若。既至广。会宼乱。道逢恶少年。唾手拔刀曰。得汝矣。遂见杀。今同学报在庐山。我可无往而负初心哉。[邱-丘+共]亭湖神庙甚灵。能分风送往来之舟。有取神竹者。未许而斫。怒覆舟。植竹斫处。过者雀息汗下。清同舟三十辈。奉牲请福。神輙降语曰。舟有沙门可延致。清至。神复语曰。我果不能逃子别时语。今家此湖。千里皆所辖。坐多嗔。故致恶报。然好施。故致宝玩。故人情所锺远来。悲欣兼抱。然旦夕且死。恐秽江湖。当迁死山西泽中。计必入地狱。有缣千疋并杂宝物。幸为我建塔寺。资冥福也。清曰。吾远来又久别。何不出形。相劳苦乎。神曰。形丑异。奈何。清曰。第出之。无伤也。於是出其首帐中。则大蟒也。清作梵语咒之。蟒若雨涕者。俄不见。清舟未发。有美少年。盛衣冠。跪清前。若致谢状。清又咒之乃去。舟人问谁氏。曰庙神也。自是庙如丘墟。而蟒竟毙西山泽中。今浔阳蛇村是也。清至南昌。建塔造寺。始号东寺。今俗呼为大安云。清因至广州。而求曩昔害己少年。馆其家叙前事。相向感叹。且曰。吾尚有余报。在会稽。今当往。而少年愿必俱至。越行市中。或相殴。悞击清。遂卒。清本王种。西域之至中国者。举谓之安侯。则中国之封爵。虽外国。知所重如此。沙门道安以清所译经。辞畅义足。诚与亲禀慈尊无所异。

　　汉支楼迦谶者

　　本月氏人。性姿纯敏。以严净毗尼着称。志弘大法。灵帝时至洛阳。光和中平之间。译般若道行首楞严等经。又译阿阇世王宝积等十余部。后不知所终。

　　汉竺佛朔者

　　斋道行经。自天竺至洛阳。光和二年出般舟三昧经。支谶传梵语。河南孟福张连　笔受。

　　汉优婆塞安玄者

　　安息国人。性沈鸷。博极群书。灵帝末至洛阳。以功称骑都尉。而以荷法为己任。与沙门严佛调出法镜经。玄口授梵语。而佛调笔受。
　　佛调临淮人。少颕悟好学。亦有都尉之称。传译之妙。不减安侯。又撰十慧传。时有沙门支曜康巨康孟详者。皆於灵献时。以慧学获誉京洛间。曜译成具定意。小本起等经。巨译问地狱事经。孟详译中本起。及修行本起两经。此经乃沙门昙果。得於迦维罗国。同竺大力者译之。而未善者。

　　魏康僧铠者

　　嘉平之末。至洛阳。译郁伽长者等四经。

　　魏昙谛者

　　正元之中。至洛阳。译昙无德羯磨法。

　　魏帛延

　　不知何许人。有才智。甘露中至洛阳。译无量清净平等觉经六部。不知所终。

　　吴康僧会

　　其先康居国人也。父商於中夏。往来海上。遂家於交趾。生会。会幼孤为沙门。弘雅有识量。笃志好学善属文。孙氏有江左。佛教未化。会志在振兴。赤乌十年。至建业。营立茆茨。设像行道。国人初见沙门。惊异之。有司以闻。权曰是汉明帝所梦。佛神之遗风耶。诏至问状。会曰如来大师。化已千岁。然灵骨舍利。神变无方。昔阿育王奉之。为塔至八万四千。此其遗迹也。权曰舍利可得乎。曰可得。权曰。苟可得则当为塔之。不然面谩之罪其无赦。会请期以七日。於是戒其属曰。法之废兴。在此一举。宜加意焉。至期无应。又展七日。又无应。权曰。果面谩我。趣烹之。会惧更请展期。以死求之。又七日夜。闻有声铿然出缾中。视之五色之光错发。大呼曰。获舍利矣。黎明进之。权与公卿聚观。大惊曰。希世之瑞也。会因言。舍利威神。一切世间无能坏者。权使力士碎之。砧椎俱陷。而光明自若。於是塔之佛陀里。又为寺号建初。志其始也。教法因大兴。权薨。皓嗣位。不道。尽毁神祠。波及寺宇。臣寮谏曰。先帝感瑞创建。其可毁哉。遣张昱诘会。会挫其词理。昱屈乃去。会送至门。昱指寺傍淫祠曰。玄化远被。近者不革。何哉。会应声曰。疾雷破山。聋者不闻。非雷之罪。天下之理。通则万物悬应。阻则肝胆之间。不啻楚越。昱以会才高闻。皓迎至之。问曰。佛之所谓善恶报应可得闻乎。对曰。明主以孝慈治天下。则赤鸟翔而老人现。以仁德育万物。则醴泉洌而嘉禾生。善既有瑞。恶亦如之。故为恶於隐。鬼得而诛之。为恶於显。人得而诛之。易称。积善余庆。诗言。求福不回。虽儒典之格言。即佛教之明训。皓曰。然则周孔已明。安用佛教。对曰。周孔不欲深言。故粗示其略。佛教不止浅言。故详示其要。皆为善也。圣人唯恐为善之不多。陛下以为嫌。何也。皓无以酬之。遂罢。宿卫治圃。得金像。皓使置秽处。蒙不洁。以为笑乐。俄得肿疾。呻吟彻昼夜。卜之曰。坐犯大神。祷诸神祠不效。宫人有奉佛者曰。盍亦祷诸佛乎。皓悟迎像殿上。龛而供事之。且请会说法。会指其理要晓譬之。皓求读沙门戒本。会取本业百二十五愿。分二百五十事。以示皓。而使皓於行住坐卧。增益其善意。皓既受五戒。疾良已。乃严饰其像。而身事之。凶虐为稍减。会译小品六度集杂譬喻等经。注安般守意法镜道树三经。天纪四年四月吴亡。九月会殁。晋咸和中苏峻叛。火所建塔。司空何充复修完之。平西将军赵诱谓人曰。言塔有光诞也。俄光五色出塔顶。诱肃然增敬。又於寺东。重造小塔云。
　　会未至吴时。有优婆塞支谦字恭明。一名越。本月氏人。又有支谶支亮。亮字纪明。学於谶。谦又学於亮。博观群书。通六国语。为人颀瘠而黑。眼白童子黄。时为之语曰。支郎眼中黄。形躯虽小是智囊。献帝末避地于吴。权召见悦之。拜为博士。使辅东宫。吴志略之云。

　　吴维祇难

　　天竺人也。世以火祠。奉异道法。有小乘沙门。解咒术。远行而暮。就难家求宿。难忌释子。而宿之门外。沙门戏以咒术。灭其所事之火。难乃迎沙门入室。而火复然。难大神异之。遂归命佛乘。弃火祠。事沙门。为和尚。出家受三藏精义。又善四含。游化诸国。黄武三年。与竺律焰者同至武昌。赍法句经梵本。翻译之。难律焰皆未善华言。故经辞多质。晋法立更译之为五卷。法巨笔受。词始达意。立又别译小经百余本。永嘉之乱多亡失焉。

　　晋竺昙摩罗剎

　　此云法护。其先月氏人。姓支氏。后家炖煌。八岁弃家师事沙门竺高座。日诵万言。性纯粹苦行笃学。武帝时。京师寺像虽崇丽。而方等深经未至。护慨然随师游历西域诸国。凡三十六种。异言异书。皆精研无遗。遂东归。自炖煌至长安。随轩译写。为晋文。如贤劫法华光赞等百六十五部。以行世。法被中华。护力也。护山居每漱涧中。樵者秽涧侧。涧为涸。护叹曰。人之无德。致清泉不流。苟无以给。正当移去耳。俄泉流如故。后立寺於长安青门外。声称甚远。众常千人。惠帝西奔开中扰乱。护与弟子东下。至渑池而殁。寿八十八。世号炖煌菩萨。

　　晋朱士行

