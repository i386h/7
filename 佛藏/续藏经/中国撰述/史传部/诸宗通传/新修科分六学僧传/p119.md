<!-- { "loadSidebar": true } -->
　　姓李氏。蜀之绵州人。周时出家。为居士以游诸方。然落魄无礼度。嗜饮酒。谓人曰。此可以灌法身也。会伐齐诏须毒药置监泸州等处采造。其法用蝮头。铁猩。甑根。大蜂。野葛。鸩羽。等数十种。以铁瓮酿之。既成。人之欲近者则蒙以皮衣。而琉璃以障其眼。不然。气之所至或作疮痍。且致死也。苟着余沥。筋肉立腐。进闻之。即造监所。监者戏之曰。居士能饮。欲得饮此乎。进笑曰。古人五斗解醒。少乞一升。未为多也。监者曰。任饮多少。何论一升。进即以铁杓於瓮中。满取一杓。饮之。颜色自若。言谑不减常态。傍居道士等。皆聚观。以验其变。进徐举一杓以欢。而辟易竟走避。或语监者曰。子纵之饮。是故杀之也。故杀人有罪。吾甚为子惧。进则顾。谓监者曰。子何罪。吾自欲饮耳。且非子所使。子何罪。已而诧曰。乃於今日始获一醉。就卧方石上。俄而遣尿。尿所着石皆碎。良久觉。精爽如常时。自尔饮食加倍。隋初剃落。配等行寺年九十余。而终。其衣服床褥。绝香。无酒气。

　　隋法进

　　蜀之新繁人。在家素行道持戒。虽田作。亦击铧镢使声如锺磬。以节念诵。候日影至午而食。耕耘尤护惜。虫蚁。忽空中有声曰。进阇梨出家时到。如是四五声。人举闻之。於是诣路口山剃落。专行头陀不以名隶寺。蜀王秀遣参军郁九闾长乡领僚佐十人。至山以请。将发辞。王曰。彼如不来。当申国法。王曰不须威逼。但以礼延。明日必相见。毋缓也长卿出成都郭门。顾谓十人曰。今兹以吾辈升兜率天致弥勒可也。况山中一道人哉。暮抵吉阳山下。虎蹲道旁。射之马却走惧甚。即欲宿村舍。以违王约难之。俄而一僧负幞将登山。长卿因悉留诸从者。而独偕僧抵寺。进床坐召长卿入而向所见虎。适在床下。长卿战栗不敢前。进觉之为叱虎去。长卿乃前。白王意。而语言颜色。犹失度。进笑曰。檀越初出郭门时。其雄迈。固与今异。长卿顶礼默不知答。逮旦仍令长卿先归报行。至望乡台而进已及矣。遂偕谒王。为王受戒。即曰。辞出。而衬施一不受。遽就馆法聚寺王间语其属曰。吾见进公诚不觉神悚。后望见之辄为礼。进每咄王曰。贫道与王。各有安乐地。何苦相逼恼也。诸僧谏以为不可频忤王。进曰。大德畏死。惟求王意。而顺媚之。此岂弘教事哉。贫道必责其过。虽死无所畏。屡入宫籞。顾华筵美味尽谢去。而徒绳床之安蒸饼之饱而已。至授妃姬戒则使之不放逸。而念无常甚。而市井民家一时莫不徧赴。则其分身慈济之迹如此。慈藏初为王门师。兼领僧职。而政治殊严峻。然诸僧以王故相容忍。至是诉进且祈镌谯藏。进不可。曰渠性尔。能受我语乎。众祈不已。进竟造藏藏。出迎。进遽曰。教门在汝亦太甚矣。藏威为息。
　　既归山中。久之。过檀越食。座上忽失笑。同座问其故。曰吾见山寺。净人穿壁盗蜜故笑耳。开皇中卒。寿九十六。

　　隋智旷

　　姓王氏。其先太原人。后父其自徐迁荆。遂占藉焉。始其母之孕旷也。梦浴水中。有童子乘宝船投其怀。以觉。生而敏慧端介。有操守。太清初。丧乱相继。尝起兵东征旷方壮勇。应募克卒伍。沦陷不复振。由是寝世虚假。而婚娶悉谢绝。初谋脱俗。而巾褐辈。诱以神仙曰。必先受符箓而次陈章醮。旷曰。然则可得道乎。答曰。箓以护身。章以招货。得道则未也。旷曰。敢问所以得道者。乃示以辟谷法。曰能如是仅七日虽飞升玉清可也。於是七日不食。无所验。曰汝犹饮水耳。断水七日无验。曰汝夜眠耳。危坐七日。复无验。卒弃去。从沙门受五戒。为佛弟子。而潜修密证。稍着神异。江陵张诠再世目盲旷谓曰。汝家冢内有古井。而柩适塞之。今能移置其冢。而使井复为人用。则免矣。从其言果然。
　　又谓涧有古钟可掘也。掘之得钟不诬。仁州刺史以为惑众。鞭其脊百而囚之。容不之惨。肤不之裂。狱卒试以八尺大械。且捶其膝。傍观者意。其必碎骨断筋。而扪视之。略无痕。吏戏绝其馈饷。虽久未尝见馁色。然往往逢之市肆中。而狱系则自若也。大定三年。从狱中。乞草屩曰。今夜当急行。吏卒疑以为逃。夜半城中火。百姓迁避争郭门出不及。而死者七千人。旷领二百囚。行间道。曾莫知也。既剃落进具。年已四十矣。即行头陀於州北之四圣山曰。此福德地。且宜天子所安置。顷之檀施云委。歘成华构。即今之开圣寺是也。宣明二年。显平二陵皆近寺。则所谓福德地尤信。尝沮夏水。彼岸虚舟自能随呼而至。遂以济。众愈益讶之。旷戒勿复传。及修治成阳佛迹寺寺有耕牛。将产而犊难下。母牛且死。僧知事以告。旷曰。犊前生。此寺居士也。以窃常住物来偿耳。然其头之伸缩而不易出者。以羞故也。於母则无相害意。因执炉临阑。呵责遽生。以开皇二十年九月二十四日。无疾而终。寿七十有五。终之时天香盆室。音乐弥空。隐然若向西南方去者。未卒之二年。每云吾脾痛复预言身后事。忽问律师云。阿那含人有疾否。律师未知所答。自答曰。报身法尔。既卒。手屈三指。仁寿元年。永济寺僧法贵死。而复苏曰。见阎王正值旷乘宫殿自空下。罪人喜曰。三果圣人。来救我等矣。则旷之登三果信矣。

　　隋无相禅师者

　　不知何许人。忽然见之涪州相思寺碌碌随众。如常僧。寺处涪水南岸。其北岸则崖石屏立。有铭其上所书之地。方可五尺。阔字约如掌大。剥蚀漫漶。莫能识。然字之数亦无有知者。其下佛迹二相。去九尺。每一迹。长三尺许。然好事者。至寺必求济岸纵观焉。一日无相既与众济。而众遽先反。无相乃独徘徊。瞻顾以尽兴趣。而欲趂所反之舟。无及矣。无相因以钵置水中。且戏语之曰。汝何为劳。我久擎汝。汝今亦可自渡水也。遂取芭蕉一叶。浮水上。立而渡钵随其后。若有物以使之者。顷焉。达南岸竟去不知所往。

　　隋法安

　　姓彭氏。安定鹑孤人。少出家。居太白山之九陇精舍。疎衣粝食。治禅业。将终其身。开皇中。至江都炀帝以晋王在。镇安。上谒。阍者。以其形貌矬陋。不为通。安日造门。虽喻遣。莫肯去。王闻而召见之。宛如旧识。即俾居慧日寺。凡所游往必与俱。尝至泰山。遇渴乏。四顾惟石岩。势不可得水。安引刀刺石。水崩注。王大嗟赏。因问安此谁力耶。安曰。殿下福德力也。遂入碛。达于泥海。所遭变。故皆赖安得无所损。将过神通寺始入谷。先见一僧乘白驴至。王问何人。安曰。朗公也。以殿下有意营造故。来奉迎耳。顷之一僧持缄请檀越。安为达之。抵寺见一神人。手凭讲堂鸱吻坐俯视群众来往。王又问。安答曰。太白山神从殿下者也。他异不复具录。大业初。帝尤务侈靡。益重安。於是使安悉招诸隐逸。如郭智辨释志公澄公杯渡之流於慧日。且辟宝扬道场於东都。集道艺二千余人。於内。以行道。十一年春。四方多难。安竟无疾而终。春秋九十八矣。将终。密以后来祸败事。预告上。故上临难能无所惧　当陈之季。有法济者。方着名南国。逮隋宠遇无比。然精进寡欲。侪类莫与抗。屡宿禁中。未尝或见堕容媚态。文帝造香台寺於长安。炀帝造龙天道场於东都。一以为济设也。济於宫中。尝乘所赐白马。或以病告。祝水饮之辄愈。又能治鬼物。言事之未然。大业四年。忽诣上辞曰。天命不常。复须后世。唯愿弘护荷负含生。遂坐逝。剃发将殓。须臾发生。顿长可半寸许。上曰。禅师入灭尽定耳。何可葬也。当为出之击大钟一月余。然后废朝。素服葬之蒋州。随所至设斋。费出所在官府。东都王公以下。为造大幡四十万。日斋百僧。僧衬帛二十五疋。通以七七之日计。则所废十余万。呜呼盛哉。

　　隋岑阇梨

　　住襄州禅居寺。寺处山薮中。粒食不继。每日以坩乞酒郭内。就饮之坩可盛三斗许。又乞一坩归。且行且饮。抵寺则坩亦竭矣。晨起解斋。遂携坩至厨请粥。仍以杖荷之。赴堂。乃置坩。脱杖。击诸僧首。自上而下。人一击。众以其击之。可以散灾也。故受而不辞。岑房旧养一黧犬。并寺内鼠数千。所请粥。岑未尝歌也。尽以饲犬鼠。且则犬鼠来长。逼塞庭中。时偶失一鼠。岑悲惋责犬。犬遽[口*缶*亍]死鼠以来。岑视之殊恨。以杖捶犬。葬鼠。恸哭不自胜。或鼠啮僧衣若箧。僧以告岑则尽召诸鼠。使互保。其无保者。岑辄捶之曰。汝何故挠物。鼠终伏不敢动。岑以常住窘乏。遂将迁筑厨库食廪。於白马泉下泺中。然其时水方涨溢。众窃笑之。及召匠伐材。则其地忽为平陆。而栋宇歘成。后寺果丰渥。又曰。将来六十年。有愚人起重阁於寺之南隅。而致寺招讼。唐永徽中起阁之记斯验。

　　隋法喜

　　南海人。形貌寝陋。年可四十许。耆老皆谓於儿时见之。其颜色与今无所异。或以为已三百岁矣。亦每自言旧识慧远法师於庐山。且其谈论。晋宋间事。历历如信宿。平居缄默。见人必嘲诮。然语意尤中未来祸福。故人之矜持者。因不喜见。方陈有国日马静刺史广州。遇行部。必以甲数万。耀威边徼初视篆喜直造厅事。画地作马首。以示其子而去。未几。静卒为人以谋反。诬告於上。上遣临汝侯观形势曰。果反即诛。否亦代之耳。临汝侯乘其不戒。诛而代之。炀庙闻其异。诏至行在所。时江都新成一宫喜才升阶瞻顾遽却走。唱曰。几压杀我。是日夜骤雨屋仆毙数人。后复徧历宫中。索羊头。上恶之。诏锁闭一室中。数日三卫吏士。见之市肆。坦率如常。时或以闻。诏验视且责问守者。皆无他。及开户入检室内。则袈裟覆白骨一聚。而颈骨縻锁自若。上益疑怪。复诏长史王恒廉之而信。上於是始敬惧。叹曰。圣者神变无方。又安可以世俗遇哉。会守者奏。喜在上趣诏掊锁彻户纵所适。俄属疾乃自尽去荐席。欹卧床箦上。而炽炭其下。使半身焦烂。数日卒。葬香山寺侧。阅四年南海以喜获放还。上疏谢。诏开其棺。索然。

　　隋普安

