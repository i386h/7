<!-- { "loadSidebar": true } -->
　　出河东安邑相里氏。其居家名子材。年二十。遇洪湛律师。乃为剃落。而遁迹双岩。以求其志。复研心学於法朗禅师。影不出山者。三阅寒暑。既而叹曰。幽证固难。圣教须究。开皇十三年。就远行寺普兴法师。禀涅盘。十八年。造京师宝昌寺明及法师。咨十地论。又依辨才智凝法师。习摄大乘论。仁寿三年。听采地持於并州武德寺沙门法棱所。四年七月。杨谅反。遂与同侣素杰诸师。南旋乡里。弘阐涅盘摄论诸部。齿邻知命。则偏事地持。曰是戒勖之极。心法之要也。故德资皂白。道洽朱蓝。然於尼众。独不引顾。每谓其徒曰。女诚戒垢。圣典所诃。佛度出家。减损正法。闻名尚尔污心。面对岂云无染。且教贵清显。不参非滥。俗重远嫌。君子攸奉。余虽不逮。请遵其度。则其洁己高蹈之风。可想见矣。
　　先是沙门宝澄。当隋之初。於普救寺。创营百尺弥勒大像。始举事。澄遽告逝。耆艾请积继之。仅十稔而雕籹之工毕。道俗相与庆贺。初积既受请。夜梦。崖旁二师子。於大像侧。连吐明珠不绝。寤而念曰。师子以表法流无畏。明珠以表财施无穷。吾事其成乎。即命图其梦。张之像前。寺处蒲坂之阳。尤为一方形胜。像又殊特。诚古今天下之伟观。而积弊衣蔬食。剿志劬形。以成就之。可谓勤矣。故仆射裴玄真。刺史杜楚容。皆馈香致敬。赠衣求法。
　　隋之季。河东通守尧君素。议沙门守城。以御外敌。令曰。敢谏者斩。积奋曰。吾辈抗迹尘外。而世欲以卒伍辱之。可哉。於是偕道逊神素进曰。公亦闻人有不畏死者乎。夫死而有益。虽死无畏。弟恐无益而徒死尔。且昔者汉高尊四皓。而天下安。文侯重干木。而魏国治。今道人务德义。疎利名。其於四皓干木。亦庶几矣。而尊重之礼。不见得於公。顾将拘系。以从军役。则公之去汉高文侯远甚。而识者有以窥公也。公其图之。君素以积心气之壮。释不问。后君素竟为郡人薛宗所害。
　　积以贞观十年九月十日。终於所住。初积将终。曾无所苦。告门人曰。吾今年七十五。其死必矣。门人曰。师才六十九耳。诚能七十五。则犹有六年在。何遽辞耶。积曰。死生数也。数岂实法哉。亦假乎语言名字而已。吾昔日隶籍之时。刺史增吾六年。自今计之。则吾寿当尽。不三日果卒。

　　唐法常

　　姓张氏。南阳白水人也。高祖隆。仕魏之河北。子孙因占籍焉。少业儒。性厌烦杂。年十九。投昙延法师祝发。即学涅盘。而随以讲说。听者叹异。延尝三摩其顶曰。子当住持佛法矣。年二十二。摄论初兴。常以师门。多守旧章。鲜获奇致。於是历游秦齐赵魏。尽核成实毗昙华严地论之旨。积劳五年。而后出疏於上京以决群疑。隋齐王暕。以时望。召升高座。自是俦侣四臻。敷唱相续。大业间。诏居禅定道场。陶治尤盛。
　　国朝遐迩晏清。化风腾播。贞观译经。资以证义。且诏常知翻译任。普光寺成。诏居之。未几。诏为皇太子。授菩萨戒。九年诏为中宫戒师。兼补空观寺上座。新罗王金慈藏。弃位入道。航海求见。从受菩萨戒以归。十四年。僧有误陷宪网者。有司以闻。诏集京寺诸德於玄武门。普加责让。於是常上殿奏曰。僧等蒙荷恩惠。得预法门。不能严奉律科。致有上闻天听。特由常等。寡於训诲。不胜愧耻。遂引涅盘付嘱之语。上然之。因诏宥大理狱囚。又赐食而退。后以上惑於姓所自来。诏李位释上。屡疏争之。不听。俄发疾。终於所住寺。十九年六月二十六日也。寿七十九。七月二日。葬南郊高阳之原。弟子德逊等立碑。宗正卿李伯药制文。惟常慈忍进修。每感祯瑞。神王冠服皆素。拥部从旋绕。堂壁所画乐天。一时起舞。观音菩萨。身相瑰琦。佩服缨络。从外入户。上住空中。良久而灭。普贤菩萨。从东方来。去地五六丈。光夺曙彩。是岂可诞妄哉。吁异矣。

　　唐慧立

　　本名子立。今名盖高宗所易也。姓赵氏。天水人。其先有以仕宦。徙新平者。因复为豳人。世负位望。立即隋起居舍人司隶从事毅之季子也。生而岐嶷不群。志学之年出家。隶乡里昭仁寺。时贞观三年也。久之诏充大慈恩寺翻经大德。又补西明寺都维那。后受太原寺主。皆领其寺任。及高宗。尤爱其博考儒释。雅着篇章。辞辩云飞。材思泉涌。兼以直气正色。不惮威严。赴火蹈汤。无所屈挠。频承诏。与黄冠抗论。上每叹其气局之美。尝撰慈恩三藏玄奘法师传。属稿未就而卒。广福寺沙门彦悰。续成十卷。以上之。奉御吕才。造释因明图注三卷。以非斥诸师正义。立致书责其妄。且讥其浅陋。不量涯分。太常博士柳宣闻之。谓译馆大德曰。立诚今日释门御侮之季路。识者以为然。

　　唐义褒

　　出常州晋陵薛氏。初从苏州永定寺小明法师。禀华严大品。明即兴皇朗公嗣也。旷法师居缙云山永安寺。辞往从之。旷当陈朝盛集。已称宿匠。故其三经四论。江表推让。而褒竭诚探讨。且三十余年。后徙金华法幢寺。弘道摩怠。会慈恩寺玄奘法师。申请后聘。有司以其名闻。诏入京师。奘师每兴谈论。叹其该博。而诋斥晚生。以为耽迷名体。莫知玄照。於是就慈恩顿开十徧。然后门位诸公。信有空双遣。药病齐亡之不诬也。且谓论固释经。经难论易。悼流俗之相反。故在座。朝唱圣经。暮明贤论。
　　显庆三年冬。既雩无雪。内设道场祈祷。诏褒与东明观道士李荣论义。荣先立本际义。褒问曰。义标本际。为道本於际。为际本於道邪。答曰。互得。问如是则道本於际。际为道本。亦可际本於道。道为际原耶。答亦通。又问。若使道将本际互得以通。亦可自然与道互得相法。答道法自然。自然不法道。又问。若道法自然。自然不法道。亦可道本於本际。本际不本道。荣不能报。因谑曰。汝既唤我作先生。汝便是我弟子。褒曰。刍荛嘲谑。尘黩天听。然虽无言不酬。顾礼何如。我佛弟子。由来师佛。汝称先生。则先天地生。其师道祖。尚有何说。荣忸怩下座。诏褒立义。即立大智度义。李徒妄加难诘。摧若拉朽。天子欣然。既而诸寺交请。开法华净名。中百经论。莫不允诺。龙朔元年。随驾上东都。频入宫禁论义。每於净土阐扬。久之遘疾。卒于净土。寿五十一。诏送柩反金华旧住。

　　唐威秀

　　史未详乡里氏族。博达善辞章。尤勇於义。龙朔二年四月十五日。诏僧道。於君亲。自今皆当致拜如礼。其时二宗。莫知计之所出。秀乃援引晋宋典故。及本朝事迹。所未尝行。然后按据经论。言所以不可之理。明白洞达。切於事情。以表进於上。即诏百官。於中台集议。谓不宜拜者。五百三十九人。宜拜者。三百五十四人。六月诏。不拜君。以全其节。在亲则拜如前指。寻亦废。秀之抗表。寔是月之二十一日也。继时诸僧於蓬莱宫。欲再进表申请。闻中台方集议。遂止。乃各投启状於所与往来勋贵。以求其营护而已。时宣律师。亦上雍州牧沛王启。荣国太夫人启等。则皆秀唱之也。微秀。先佛之制斯隳矣。

　　唐明导

　　姓姚氏。本居吴兴。其先有官歙者。因家焉。幼不群。隋季丧乱。遂失怙恃。出家。专务戒检。贞观初。诏僧能以善化民者。长吏简拔以闻。时导方隶业陈州。有司遽以应诏。而意殊不乐也。乃叹曰。区区以名贯拘滞一方。是岂弘济之道哉。俄访烁砺二师。餐禀玄奥。覆述纵达。义侣莫不推挹焉。善断决。诸寺有憾结。辄诣导求直。导则一言判释之。使皆惬伏去。龙朔二年。诏住东都天宫寺。麟德元年。诏有司备仪仗。奉迎洛州所铸老子像。安置邙山宫。於是长吏韩孝威。欲因此以役僧尼。尽勒部属。二十二县庵寺。听期会。导出众。谓孝威曰。佛道二门。由来天绝。今见使令。义同困辱。既无别勑。不敢奉命。孝威怒曰。道人拒国命耶。遽斥皂隶。褫导袈裟。导曰。袈裟勑度服。非勑不敢妄自脱去。是犹非勑不敢送道像也。无勑而使送道像。又妄脱袈裟。则拒国命者。其谁欤。孝威怒挥导令出。导独挺身立。僧尼群往从之。聚拥庭下不散。孝威曰。道人反耶。时六曹皆在。导即呼以语之曰。长吏召集僧尼唱反。此则长吏反尔。僧尼未尝反。诬枉如此。要当诉之御史。乃一时崩奔以出。孝威大惧。降阶折节谢罪乃止。时朝廷将简试度僧。大集诸德议。诏太官赐斋食进。日过中矣。众竞取以啖。导曰。诸大德并佛法遗寄。天下楷模。非时之食。对俗而啖。公违律制。现法灭缘。可怜哉。众咸惭愧。导因索水清漱悲慨。欲遂取灭。道俗苦劝。而后旋以饼饵馈之。其不食已一月。今年六十余。尚无恙。

　　唐法冲

　　字孝敦。姓李氏。陇西成纪人。祖考历仕魏齐。而冲则兖产也。幼俊颖。傲岸时俗。弱冠已与仆射房玄龄相善。玄龄尝谓之曰。丈夫於少壮时。位不登五品者。便宜弃去禄位。以优逸自处。冲年二十四岁。任鹰扬郎捋。遭母忧。读涅盘经。至居处迫迮之文。遂发心出家。听讲涅盘三十余过。复听安州暠法师讲大品三论棱伽。於是入武都山。以平日所得於文字语言者。而躬行之。年三十。游冀州。贞观初。诏私度者处死。时僧避难峄阳山中。资给窘乏。冲誓不顾身。即剃落。走州县。告急守宰曰。但施粮饷。终获福佑。诸守宰嘉其烈亮。而周济之。乃两分其僧。各置米十斛许。其一四十余人而食之。经年米尝不减。其一五六十人食。仅两日。米已告竭。冲曰。无足怪者。盖所学有大小。所修有勤堕。则所感宜不同如此。久之避难而至者。日以增益。复值雨潦。莫之归宿。山有大岩。虎狼所栖托也。冲竟造。而告语使去。果去不旋踵。当是时。冲虽身营众务。仍依哲匠。探讨华严。如常时。及难释。再往安州暠法师。已入灭矣。
