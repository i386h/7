<!-- { "loadSidebar": true } -->
　　生雁门赵氏。幼入乡塾。虽勤苦备至而曾莫之有所得。见僧尼惟能合掌畏惮而已。年甫十二。父母使依五台山华严寺净觉师剃落。既受具。性益昏钝。而负薪汲水。时众异之。逮年三十有六。乃发愿面觌文殊从乞智慧。庶几以进学成业。方隆冬盛雪。遽跣登东台之绝顶。见一老人附火坐。云问其所自。曰自山下。曰我自山下来。别无行迹。岂欺我哉。曰雪前来。遂问云曰。师奚为徒跣积雪中如此。云语之故。老人曰。善哉已而。又曰。兹於菩萨既不获见者。师复欲於何处求耶。云曰。必造北台。老人颔首曰。吾意亦尔。师先往。毋滞留也。云因徧历台顶幽胜。告别老人。抵北台则薄暮矣。仍见老人於绝顶附火坐如初。怪而诘其先至之由。曰吾知径路耳。云独念。以为非菩萨安能若是。即呜足礼拜。老人自以俗人固辞。云拜不为止。老人曰。吾第为师入定观之。乃闭目。顷之开目语云曰。师前身堰牛也。以尝力挽藏经舟。故获僧报。然昏钝之质犹在者。盖以心中有积劫瘀肉未去耳。今当去之。可就龙王堂中取镢来。且使云谨闭目曰。不闻吾语。毋开。寻觉施镢於胸前者。然无痛苦。而爽快殊甚。老人曰。瘀肉去矣。但开目。随开目。则文殊菩萨前立。谓云曰。今而后。汝於经教。既善记持。亦无忘失。而於华严涧东院。因缘尤稔。汝宜精进受吾付嘱。云悲哀礼谢。未举头顷忽然不见。云后坐夏寺中。绕育王塔。经行持经。夜将初鼓。见光明一道。从北台顶直照塔所。久而不散。中现宝阁。金榜署善住字。云曰。昔菩萨固已授记矣。其敢忽忘乎。於是依所现建阁东涧院而居之。极为世所推重。呼之牛云。亦菩萨所表显云。以开元二十三年。无疾而逝。寿六十三。腊四十四。

　　唐慧秀

　　出陈留李氏。幼依洛阳天宫寺得度。天后时。每迎入内问法。言未来事。辄中祸福。世率敬事之。屡开化京师之资圣寺。一日使弟子夜毋点镫。虽佛前长明镫。亦须灭却。弟子不听。秀因曰。延燎之患不可不备。且某寺常以不备故。灾及其殿。某寺及钟楼。某寺及经藏然。皆至今徒痛惜尔。欲追悔可得耶。时皆以为泛言。莫之喻。是夕三鼓寺灾。而所煨烬。仅此三者。然后知其所指非他矣。当玄宗之潞邸也。偕诸王过秀。留施一笛以别。秀即持以命其徒曰。谨藏之。后必用以奉献也。开元中。弟子达摩取以进上。且谓秀先所戒约如此。上闻之骇异。赐予丰缛。须之病卒。寿百岁。

　　唐怀道

　　出家隶福州爱同寺。蚤岁即务参询。尤勤礼诵。一日於拜次。得珠圆莹。疑非蚌胎所可产。后其寺塑文殊像。因以为额珠尤称。又尝得舍利亦异。遂置之南涧塔中。弟子僧常主塔事。能暗诵法华。道督使诵。昼夜不敢辍。至德二年。忽有白[迭*毛]伽梨一顶。降塔中。如此类。皆不可晓。或谓其志诚之所感致也。非欤。

　　唐宝达

　　杭州灵隐寺僧也。素以持诵秘祝。获效於世。故其所居之院。有印沙床照佛鉴等法器。浙江之潮。视天下尤险壮。秋高气盛。则波涛湍激。至败堤防。冒城郭。为生民患。於是达祷禳之。忽夜见伟人玄冠朱衣。拥徒从造前。谓达曰。弟子盖吴之伍员也。昔以复仇雪耻之志。寓愤怒於天地间。以隳凌品汇。则其获谴诃於善类多矣。兹赖师以慈悯悲悼之诚。使患解脱缠盖。则庶几以升济矣。言讫而隐。后西岸果沙涨。人谓达所感致焉。

　　唐元皎

　　灵武人。素以持诵明祝为业。天宝末。玄宗幸蜀。肃宗以皇太子。收兵图复两京。遂循物情即大位。至德二年。驾指扶风。诏皎前发。先是皎有美誉关陕间。及上东反。尤欲得与戒行僧俱。於是官属以皎应。诏至凤翔。择僧三七员。於开元寺。设药师道场。然镫诵经。六时行道。忽於道场中。丛生李树四十九枝。事闻。上大喜。四月十八日。皎等表贺。诏答曰。瑞李繁滋。国之兴兆。况在伽蓝之内。足加觉树之荣。感此殊祥。与师同庆。皎署内供奉。

　　唐福州楞伽寺怀一

　　景龙中。力造精舍於爱同寺东。既就功绪。而地无水源。众患之。忽地有二禽。翔舞其上者。一遽命穴之。深才尺余。泉觱沸以供伏腊。涝不加溢。而旱不加耗。苟溢耗则寺之休咎系焉。或谓之灵泉。永泰二年一示灭。

　　唐子邻

　　范氏。世居兖州乾封大范村。父峻朝不喜三宝。见辄唾骂之。或加欧焉。邻小字麟儿。生数岁。见僧则加敬。开元初。东都广爱寺庆修律师游岱宗。道由范氏。邻一见之。拜求出家。问曰。父母许否。对曰。不令知之。知则遭棰挞矣。师先行某且至。律师行未五里。而邻遽及之。遵洛染削。宛如宿契。十一年忽辞归宁觐。其父则丧明。其母则逝。已三载矣。然邻欲知母所在处。夜诣岳庙。敷具诵法华经。求见天齐王。王果召邻问故。邻曰。母王氏之亡已。经除服。敢问王今何所在。王顾簿吏对曰。王氏见系狱受苦。邻曰。何罪。王曰。坐生和尚时食鸡卵。且取白傅头疮。邻悲号委顿。恳王原恕。曰业非他力所能免。为师计者。可即往鄮山礼阿育王塔。邻诘朝。遵途到寺。於舍利塔前。投筹膜拜。至四万数。俄闻呼邻声。仰见母在云气中。曰谢汝之力。生忉利天。特来报汝。复至关辅。以讲解得誉。肃宗时。选入内殿。善占叙。时辈靡及。诏赐紫方袍。充供奉。代宗永泰中。不空重译诸经。邻与馆职之选。

　　唐玄宗

　　永嘉人也。蚤年依乡里永定山宝寿寺之常静师出家。禀具之后。游学徧诸方。受法印於江陵词朗禅师室中。复移锡紫金山。结宇以习智观。且以淑群众。先是其山多虎暴。自宗之来。暴遂绝。一日方拥徒说法。忽一老父趋进拜跪如礼。宗问为谁岂误耶。何素未尝交接。而见敬如此。其必有说焉。老父曰。予前生以罪业。堕身虎中。苟非禅师教化。则愈益啖噬物类。报地狱矣。兹幸获遂天趣。宁不知所自而忘。忽其致谢哉。语讫隐去。大历二年宗告灭。春秋八十六。

　　唐大川

　　汉州栖贤寺僧也。寺旧号灵异。先有深藏者。持律不谨。乃为神人掷于山下可七里。而仅伤足一趾。以警之。卒惩艾为善人。大历初。北山倐变黄金色。岩石之文。皆如楼阁。有佛菩萨行道状。川修四圣种法於其间。绵竹之人。莫不敬事。一旦出死於檀越象。檀越为治丧仪甚备。灵舆方举。而双鹿忽前引归其寺。然亦不知其鹿何自至也。舆及门阈。寺额无故陨地。远近惊叹。故其寺辟祠。以奉其像焉。

　　唐怀感

　　未详姓氏乡里。好学力行。四方仰以模范。独疑诸经论。所谓念佛之效不假宿昔。而即生安养。遂谒善导而问之。导曰。子传教度人。若乃开讲。为自信而后讲。为复不自信而姑讲。以肆欺邪。答曰。诸佛诚言不信不讲。导曰。审如所见。则诸经论所谓念佛往生。又岂魔说哉。於是入道场三七日。自以罪障深重。不睹灵瑞为恨。便欲绝粒毕命。导弗许。更令精进。三年后。果见金色玉毫。证念佛三昧。述决疑论七卷。合掌面西而逝。

　　唐法诜

　　姓孙氏。母梦吞明珠而娠。及生。奇相异表。不类群儿。从师剃落。依年受具。而遗形治性。隐居自得。於是地恩贞大师。以华严经菩萨戒起信论付嘱之。一夕梦。乘舟渡海。而山横其前。已而所乘之舟。凌峰竟济。而不为所碍。既寤。骇汗喜莫之胜。由是贯华偈义无所底滞。天宝六年。缋卢舍那像於苏州常乐寺。大历二年。众请於常州龙兴寺开阐。将升法座。忽有神光。如曳红缕。渐大渐明。萦旋空中。久修行者先睹焉。十三年十一月七日。沙门惠觉。梦巨塔三级陷地。继而诜以疾卒。寿六十腊四十三。弟子太初正觉神秀嗣。墓则吴兴昼公为碑。邗城肃公为颂。

　　唐齐翰

　　字等至。吴兴沈氏子。高曾仕陈隋入国朝。三世隐德。翰素无适俗韵。天宝八载。八月五日。以制恩获剃落。隶名永定寺。九载十月。跻五分坛。纳俱形戒。迁隶开元。大历中。转隶虎丘。从二州道俗请也。翰专门相部义疏。尤通法华。化王苏湖间。凡有大功德事。未尝不迎以为主。十年入流水念佛道场。於正定中。西方诸相顿现。盖纯诚所致此。遂以其年。终於虎丘。寿六十八。腊二十六。

　　唐法照

