<!-- { "loadSidebar": true } -->
　　白鹦鹉。岭南一士人所畜也。晨朝必诵观音号。白衣咒。兼能诵归去来辞。赤壁赋。及李白诸诗。或晨课未毕。导以诗文。不应也。一日谓士人曰。我从西方来。还从西方去。其夕奄然而化(见闻录)论曰。一切众生。具有如来藏性。乃至三恶道中。但有能系念阿弥陀佛者。即得往生彼国。见佛闻法。观鹦鹉鹤鹆事。岂不信然。经云。宁受地狱苦。得闻诸佛名。不受无量乐。而不闻佛名。幸得为人。六根完具。不知念佛。甚者诬且毁焉。亦可谓自暴之尤者矣。岂不惜哉。

　　净土圣贤录卷九(终)

