<!-- { "loadSidebar": true } -->
　　余杭人。姓王氏。总角之岁。六旬之内。诵法华经全袟。既冠不茹荤。日惟一食。长为县衙校。壮年慕道。弃吏业。投翠岩禅师出家。衣不缯纩。食不重味。尔后参见韶国师。授以心法。初住天台智者嵓。九旬习定。有乌巢衣裓中。修法华忏经七年。禅观中见观音菩萨。亲以甘露灌于口。遂获观音辨才。下笔成文。盈卷乃已。志求西方净土。着神栖安养赋。证验赋。万善同归集。宗镜录共数百卷。住持雪窦山院。朝暮演法。夜则念阿弥陀佛。行道发愿。日课一百八事。未尝癈辍。钱忠懿王。请住永明。徒众二千。昼夜修持愈精进。学者参问。则壁立千仞。总心为宗。以悟为诀。日暮往别峰。行道念佛。自为难继。不欲强众。然密相随者。常及百人。夜静四旁行人。闻山中螺呗天乐之声。伺求之。见师於山腹中平夷处。旋绕行道。忠懿王叹曰。自古求西方者。未有如是。住永明十五年。度弟子一千七百人。常兴七众授菩萨戒。夜施鬼神食。昼放生命不计其数。皆回向净土。至开宝八年二月二十六日。晨起焚香。告众加趺而逝。没后数年。有僧结囊。访师所居寺。并真塔之所在。勤拳瞻礼数日不已。问之答曰。某名契光。抚州人也。素不知师名。昨因疾死。至阴府。见所司殿宇。若王者居。阅文籍曰。汝未当死。速返。遣人护送之。仰观殿间。挂画僧像。王焚香顶拜。乃问狱吏。此何人。王奉之勤。吏曰。凡人之生死。无不由此者。唯此一人。不经于此。王欲识之。乃画其像。是杭州永明寺寿禅师也。今已西方九品上生矣。自释迦灭度已来。此方九品上上生。方第二人。王所以奉之之勤耳。某既得生。昼夜思想。圣人真身塔骨之难遇。是以不远千里而来耳。问抚州僧者。法名志全。其人虽已老。今净慈长老圆照禅师。亲见之问之。如所传云。

　　杭州下天竺山法师遵式

　　秀州人。传天台教。学高行苦。名冠二淅。博习教观。而专志安养。尝要期般舟三昧四十九日。常行而不寐。素苦羸疾。自吐血数升。师以死自誓。遂於道场四角。各置灰盆行道。所及吐灰盆中。两足皮裂。誓不退转。忽一日怳梦寐。见白衣观音。垂手指於口中。引出秽虫数十条。又指间出甘露注其口。身心清净快悦。自此宿疾顿愈。既出忏。顶相高寸余。双手下垂过膝。声如鸣锺。皆与旧异。莫不叹仰之。日放生命。夜施食。水边渔者。夜闻鬼相谓曰。今大雪甚。忏主不可出柰何。有曰。忏主慈悲。必不忘我等。且待且待。良久。众鬼笑呼曰。忏主果来。我等饱矣。渔者起伺之。果见师携灯踏雪而至。其精感如此。又尝以缘事过苏州。入城三日。荤血绝市。攉酤不集。长吏欲置之法。寮佐力劝之。乃已。着往生净土决疑行愿二门。净土忏仪。行於世。

　　观音县君者

　　姓吴氏。龙图阁直学士。遵路妹也。其夫都官员外郎吕宏。杨州广陵人。举进士。游京师。异僧发妙悟佛理。吴氏於是时家居。因阅金刚般若经颂。亦契空寂。比宏归。夫妇各已齐式清净。苦节自修。迨四十年。终其身不少懈。吴氏有二侍女。亦皆绝荤血。勤力助为胜业。各以三十五岁卒。其一颇好禅理。既病犹怡然笑语。屏人而逝。如委蜕也。其一奉戒克苦。或深月不食。但日饮吴氏所咒观音净水一杯而已。一日忽见金莲捧双足者三在其前。已而早夜坐作。左右俯仰。开目暝目。无不见也。又数日见其脐。又数日见其身。又数日见其面目。其中则阿弥陀。左右观音大势至也。已而又悉见其殿堂国界。皎如指掌。晓然心知其安养净土也。或诘之。对曰。彼士功德岩净。非可以意言限量述也。又问其女人何如。曰。彼皆清净男子。经行游乐。无女人也。又问彼佛如何说法。曰。我得眼通。未得天耳故。但见其问答指顾而不能闻所说也。如是者三年。未尝一瞬不见在前段感疾。自言往生而终。吴氏。事观音有灵感。每於净室。引置瓶缶数十。以水满中。手持杨柳谓咒。必见观音放光。灌诸器中。疾苦者饮水輙愈。所咒水积岁不腐。大寒不冻。世号观音县君云。

　　明州黄长史女

　　早嫁乐氏。后丧其夫。誓不复嫁。居父舍修安养之业。志愿精切。临终时。手结弥陀印。口称佛名号。履地而行。俨然立逝。魂软回夕。眷爱顺俗。筛灰於地。用验其生处。及开盆。灰中生莲华一朵。如出池沼。观者盈门。僧皓麟目击踊跃。乃为赞曰。西方净土。秪在目前。精进近矣。懈怠远焉。十六观行。九品莲台。果熟自度。华生即开。清净善女。至信不回。宝华标瑞。永示将来。

　　光州司士参军王仲回

　　无为郡人。因陈本郡。圬垾水利。大司农考得其实。请朝廷推恩。乃有是命。其为性信厚。未尝与人较短长。天衣怀禅师。住铁佛道场时。亦尝请问。而乡里以善人称之。既而信向净土。但未具深心耳。至元佑初。问余曰。经典多教念弥陀生净土。祖师则云。心即是净土。不用更求生西方。其不同何耶。答曰。实际理地。无佛无众生。无乐无苦。无寿无夭。又何净秽之有。岂得更以生不生为心耶。此理夺事也。然而处此界者。是众生乎。是佛乎。若是佛境。则非众生。又何苦乐寿夭净秽之有哉。试自忖思。或未出众生之境。则安可不信教典。至心念弥陀。而求生净土哉。净则非秽。乐则无苦。寿则无夭矣。於无念中起念。於无生中求生。此以事夺理也。故维摩经曰。虽知诸佛国及与众生空。而常修净土。教化於群生。正谓是也。又问。如何得念不间断。答曰。一信心后。更不再疑。即是不间断也。司士欣跃而去。至二年十二月旦之夕。余守丹阳郡。忽梦司士云。向蒙指示净土。今已得生。特来相谢。乃再拜而出。翌日召丹徒令陈安。止语其梦。盖陈令深信净土故也。后数日。得司士之子进士术衰计。乃知信然。又闻司士未亡已前七日。预知时至。与乡旧为别。时余弟作亦在坐。屡有见谢之语。然则司士决生净土矣。元佑四年四月八日。无为杨杰述。

　　新修净土往生传下(终)

　　无量清净平等觉经两卷(后汉月支三藏译)　　无量寿佛经二卷(曹魏康僧铠译)　　无量寿如来会品二卷(大宝积第十七十八唐菩提流志译)　　阿弥陀三耶三佛萨楼佛檀过度人道经二卷(吴支谦译)
　　右经虽所译文句小有不同其实一本经也。
　　观无量寿佛经一卷(宋元嘉中译)　　阿弥陀经一卷(姚秦什法师译)　　称赞净土佛摄受经(唐奘三藏译)
　　右二经本同译别。
　　鼓音声王陀罗尼经　　佛说大乘无量寿庄严经三卷(县)　　无量寿经论优波提舍愿生偈　　天台智者十疑论　　慈愍三藏净土慈悲集三卷　　安养法师往生论六卷　　慈恩基法师弥陀经通赞二卷　　清凉沙门澄观观经疏一卷　　天台观经疏一卷　　道绰禅师安乐集三卷　　怀感法师决群疑论七卷　　念佛宝王论三卷(沙门飞锡撰)　　往生净土传五卷(沙门飞锡撰)　　善导和尚二十四赞并一行礼文等　　寿禅师万善同归集三卷(神栖安养赋)　　源信禅师净土集二卷　　天竺沙门遵式净土忏仪一卷　　又往生净土决疑行愿二门　　孤山阿弥陀经疏一卷　　孤山西资钞　　西方念佛三昧集一卷
　　杭州仁和县候潮门外界奉三宝弟子。守越州助教凌大中。弟大正。大顺。与家眷等意者。为先考九评事。生平归依系念西方阿弥陀佛。属纩之际。如所期七日睹毫光。微笑正念而逝。
　　华藏义公和尚。目击证明。又当开净土传板。谨舍净财。成此缘。用仲追荐庄严。仍愿见闻读诵者。及一切众生。咸归极乐之邦。速证菩提之道。时崇宁元年六月望日谨题。
　　钱塘西湖妙慧院住持传法赐紫释文义劝缘
　　保元三年六月十七日巳刻於东大寺北院出
　　同月十九日一交点弁昭自手出
　　愿共诸众生　　往生安乐国　　乃至修终时　　奉见弥陀佛

　　人名对照表

