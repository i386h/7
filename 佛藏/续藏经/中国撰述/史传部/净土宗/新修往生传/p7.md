<!-- { "loadSidebar": true } -->
　　成都人也。有胆勇。无戒行。而天性善讲说。或时讲肆得财币。必也非法而用。蜀人鄙之。以为坏道沙门也。亦尝罢僧以入军垒。寻因逃难复大僧门。僧徒有守名节防未然者。多畏避之。俊闻经称一念阿弥陀佛。即灭五十亿劫生死之罪。乃大喜曰。赖有此耳。故虽造非。而口輙念佛。然其所念。若存若忘。犹伶伦之为戏乐尔。唐大历二年二月五日。暴亡入冥府。王曰。追汝之来误也。然汝之恶其积尤大。可宜略经涂炭。即令牛头狱卒数人。驱入地狱。俊至狱门。且拒且捍。且大呼曰。一念阿弥陀佛。犹灭五十亿劫生死重罪。况俊所造未臻五逆。未形十恶。又其念佛时且不忘。必若佛语可凭。岂合更膺涂炭。因复大呼左[马*展]右[马*展]焉。数卒顾不敢凌逼者久之。乃以其语报王。王令召俊。俊至。王曰。汝之念佛。本无深信。但其身口有因。汝可回世更励始心。俊既得回。屡言所见。时滑稽辈。戏之以为地狱漏网人。俊曰。毋以为戏。由今而后自知过尔。乃之郡南之西山。浣情涤意专事念佛。四年三月七日。俊之朋侪七人。之西山访之。俊喜曰。吾时至矣。汝徒又来。其亦缘有遇而事有托。又曰。汝徒回去。若见城中亲知。为俊语曰。俊为念佛功德。得生净土。他日毋以俊为地狱人也。语笑之间坐而弃世。

　　汾州人季佑

　　杀牛为业。临病重时。见数头牛。逼触其身。告妻曰。请僧救我。僧至告云。观经中说临终十念而得往生。遂应声念佛。忽尔异满室。便终。众人皆见异香瑞色祥云饶其室上。
　　又张锺馗。同州人。贩鸡为业。永徽九年。临终见宅南群鸡集。忽见一人着绯皂衣。驱鸡唱言啄啄。其鸡四交上啄两眼。出血在床。至酉时。值善光寺念佛僧导。令铺圣像。念阿弥陀佛。忽闻异香。奄然而逝。

　　释太行

　　於泰山结草为衣。采果木为食。行法华普贤忏。积三年。精诚既极。且感普贤现身。行目瞻睹。弥庆夙因。由是策励诸念。念如来之法尚存。念己之修未证。早暮激切迨忘饮食。末年以佛道所修未专一境。又以幻身无常。必归磨灭。未知来世复何受生。遂於大藏。追诚叩意。以陈露曰。愿我信心取彼经文。随其所得。即永受持。乃纵其意抽而取之。其所得者。乃弥陀经。日夜诵持络绎安养。未三七日。俄於半夜睹琉璃地。莹净在前。行觉心眼洞明。见弥陀佛。与观世音势至无数化佛。于时远近相传。事闻僖宗皇帝。帝诏入内问其所见。行。具对之。帝曰。此精进之致然也。下勑赐号常精进菩萨。仍赐爵为开国公焉。后一年得疾。见琉璃地复现于前。行曰。吾虽无观想。而琉璃地复现。岂安养之期至哉。即日右胁而终。异香数日不散。久而肉身不坏。

　　尼净真

　　往长安积善寺。纳衣乞食。一生无瞋。诵金刚经十万徧。专精念佛。显庆五年七月染疾。语弟子曰。五日内十度见阿弥陀。观音势至菩萨僧众。不可称数。如来放光照吾身。及室内咸皆洞明。又两度见极乐国土庄严之事。宝楼宝池。杂色莲华。开敷水上。金沙德水。诸天童子游戏池中。闻殊香芬郁。亦见紫金台。闻天音乐。千万诸佛皆真金色。与吾授记。当得作佛。吾得上品往生。言讫加趺而逝。光照一寺。
　　又尼悟性。洛阳人。於衡州遇照阇梨。发愿念佛。因大历六年入庐山。忽痛。闻空中音乐。尼曰。我得中品上生。见同念佛人。西方尽有莲华也。身皆金色。时年二十四。

　　释惟恭

　　出家于荆州法性寺。慢上吞下。亲狎非类。或时暂暇。则诵经文。期升安养。然而酒徒博侣。交集于门。虚诳云为。曾无虚日。同寺有僧灵岿。迹颇类之。荆人戏而嘲曰。灵岿作尽业。惟恭继其迹。地狱千万重。莫厌排头入。恭闻之曰。我既作矣。焉能避之。然赖净土教主悯我愆恶。拔我涂炭。讵沉地狱哉。唐乾宁二年。恭病且死。人未之知。岿时出寺。可百步。路逢少年六七人。衣装鲜洁。手执乐器。若龟兹部。岿疑其俦来供佛也。问其故。少年曰。来自西尔。又曰。惟恭上人寺何在。岿指其寺曰。此其寺也。此其房也。少年闻之意甚喜。乃於怀中出一金瓶。瓶中取一莲华。其合如拳。渐而开之。其大如盆。叶叶之下迭出异光。光彩交映。如聚数灯。望寺而驰。未达其寺俄失焉。归乃大惊。不敢回顾。次日归至寺。遽闻钟声。又见寺僧咸集门下。问其故。则曰惟恭夕且死矣。或曰恭死之时。寺僧有梦。莲华光相。以临其室。久而西去。岿乃具言所见。闾里之人。或以其事勉岿。岿因感悟。遂守名节以成高迈云。

　　释鸿莒

　　永嘉人也。就学于长安宝兴寺。长安之人。以为僧门秀异无如莒者。而莒谦谦。未始自伐。尝与陈留蔡圭。游化度寺。读碑目瞻数行。圭心异之。问莒曰。子能诵乎。莒曰。稍诵之。因覆其文了无一误。圭疑莒偶熟其文。复之崇圣寺。寺碑仅十行。与莒阶读。才一过。覆而诵之。亦如初。圭叹曰。吾忝为儒。闻有俊人。而目未之见。今日见之於子矣。莒不答。暮年游越。越之僧尼请为二众依止。其为行有常。其所游有方。含育兹忍。未尝叱犬猫。每诵观经。结想于安养。迭感祥异。莒默而不说。后唐天成三年。水涝之后。民荐饥馑。有盗入其室。莒心无挠。徐谓曰。汝曹但为天灾所困。余无他矣。过此一时当自爱。盗者愧焉。弟子有欲袭其无备。莒曰。汝若为此。非吾弟子。吾当舍汝去矣。弟子乃止。后唐长兴四年。恬然无病。谓弟子曰。净土胜相适已来现。吾即谢世。汝当易新衣。以毕吾事。其夕三更果谢世焉。棺敛之三日。一夕倐闻扣棺。弟子发棺。莒乃自棺而起曰。吾尝告汝。易以新衣。汝负吾言。今兹海众谓我衣物不洁。或难亲之。故我就汝易焉。易衣毕。奄然复化。

　　释志通

　　扶风人。访天台。登赤城。陟华顶。洎见智者净土仪式。不胜欣抃。不向西唾。不背西坐。天台有招手岩。其为峻峙。下顾千寻。通。登其上顾曰。身身临此境。不於此时舍报见佛。异日尚何及也。於是真目西向。自陈大愿。及念弥陀因地所发行愿。愿已投身而下。至其岩半。若有神物捧之于树。支体无损。通曰。何其复有生耶。乃复整心端意。登其岩曰。余生已厌。大愿已发。惟诸海众同相接引。无使此身尚有生也。因之再投。至于岩下蒙茸草上。迟久乃苏。寺僧疑通他适。或为豺狼所伤。追而寻之。乃见其为舍身也。众乃舁归本道场。医疗焉。六年请游越州法华山。七年将欲归寂。通见白鹤孔雀行列西下。又见莲华光相。托生处也。净土已现矣。乃起礼佛对佛而终。至阇维时。复有五色烟云。环覆其火。法华山僧。咸共见之。

　　释绍岩

　　雍州人也。母张氏。始怀岩梦窹甚奇。及生姿貌魁岸。十八进具於怀晖律师。寻及游吴会。栖息天台四明等山。覃研方等诸经仅十年。又尝与德韶禅师。决疑於临川文益师。既得心要矣。因止钱塘湖心寺。专诵法华。尝曰。愿诵此经万部。期生安养。日夜精至。遂感陆地莲华生焉。举城瞻瞩。人马交迹。岩。以人至喧噪。搴而蹂之。建隆二年。经愿云满。誓焚其身。供养弥陀与清净海众。吴越国王钱氏。苦意留之。其心暂止。其后又投身于曹娥江中。以喂鱼鳖。会有物以拯之。得以复生。渔者拯岩之时。似觉有物以扶其足。惊涛迅激。泰然其上。钱氏闻之益加钦爱。特於杭州宝塔寺。建净土院居之。开宝四年七月九日。有疾。疾中目击莲华光相。以烛岩身。岩因作偈数首。以示门徒。既而又曰。吾诵莲经万部。所期异日莲华九品。托以受生。今吾未死。莲台先至。所修之因。岂违我哉。后三日将亡。其心欣慰自得焉。

　　释守真

　　永兴人。就从朗师。学起信论。性光师。传法界观。并得其要。是后宣扬胜业四十余年。始末开导拳拳如一。凡讲起信及法界观。七十余徧。以灯传灯。用器投器。嗣于法者二十许人。开灌顶道场五徧。水陆道场二十余会。僧尼从而请法者三千余人。常於三更轮结无量寿往生密印。五更轮结文殊五髻神咒。宋开宝三年仲夏五日。正轮结时。自觉身登无量寿国。举目见佛。佛指池中莲华曰。此华他日为汝父母。汝宜守之。无他日华萎也。四年。真谓弟子缘遇曰。如来不云死生无常乎。吾耄矣。汝之齿也暮矣。吾欲顺俗预设二塔可乎。遇曰。惟师之命。召寺僧及弟子。告以六趣升沈之苦。万业流转之因。因令丛声念弥陀佛。佛声之止。继以替颂。真。於弥陀像前。俯伏念曰。愿佛四十八愿。度我有情。於其愿愿无遗其焉。愿毕又持香华。於诸堂殿。历陈供养。其所愿者如初。既而问曰。三更乎。弟子曰。已三更矣。真乃就座恬然归寂。

　　释悟恩

　　姑苏人。母尝梦。梵僧谓曰。吾欲寄汝为母矣。已而有娠。孩孺之间不亲戏玩。年十三。闻僧诵弥陀经。遂求弃俗。依昆山慧聚寺。博访五部律文。从灵光皓端师。研味诸经。悬解之旨。輙难杭敌。虽天台三观六即之义。人未之究。率冥解之。晚依钱塘志因师。通法华金光明等诸部大经。一时学者盛相推伏。号义虎焉。恩。生平洁苦。日惟一食。不留余财。不蓄长衣。其寺每一布萨。万众云集。才布萨时。常指净土为胜业。宋雍熙三年八月朔夜。恩。见白光数道由井而出。明灭不常。谓门人曰。明灭不常。死生象也。乃绝食禁言。一心念佛。后三日倐见梵僧一人。仪形甚伟。捧炉三绕其室。恩问之。僧曰。吾灌顶也。生净土久矣。以汝所修。同我之志。故来相叩。俄而弟子至。僧且失焉。次日升座具言所见。亦为弟子。敷说止观及诸经要义。义文将彻。恩曰。瞬息难保。古今常言。吾岂能保今日哉。是日坐云于止观之讲堂。至夜半。寺僧文偃有兴等。闻空中歌呗之音。依俙西衣。

　　杭州慧日永明寺智觉禅师延寿

