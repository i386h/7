<!-- { "loadSidebar": true } -->
　　○索寺释智达。行颇流俗。而善经呗。年二十三。宋元徽三年六月病死。身暖不殓。遂经二日稍还。至三日旦。而能言视。自说始困之时。见两人皆着黄布袴褶。一人立于户外。一人径造床前。曰。上人应去。可下地也。达曰。贫道体羸。不堪涉路。此人复曰。可乘舆也。言毕而舆至。达既升之。意识怳然。不复见家人屋。及所乘舆。四望极目。但睹荒野。途径艰危。示道登蹑。至于朱门。墙闼甚华。达入至堂下。堂上有一贵人。朱衣冠帻。据傲床坐。姿貌严远。甚有威容。左右兵卫。百许人。皆朱柱刀列森然。贵人见达。乃敛颜正色。谓曰。出家之人。何宜多过。达曰。有识已来。不忆作罪。问曰。诵戒废否。达曰。初受具足之时。实常习诵。比逐斋讲。恒事转经。故於诵戒布萨。时有亏废。复曰。沙门时不诵戒。此非罪何为。可且诵经。达即诵法华三契而止。贵人敕所录达使人曰。可送至恶地。勿令太苦。二人引达将去。行数十里。稍闻轰[跳-兆+盍]闹声沸火。而前路转暗。次至一门。高数十丈。色甚坚黑。盖铁门也。墙亦如之。达心自念。地狱此其是矣。乃大恐怖。悔在世时。不修业行。及大门里。闹声壮。久久静听。方知是人叫呼之响。门里转暗。无所复见。时火光乍灭乍扬。见有数人反缚前行。后有数人执叉叉之。血流如泉。其一人。乃达从伯母。彼此相见。意欲共语。有人曳之殊疾。不遑得言。入门二百许步。见有一物。形如米囤。可高丈余。二人执达掷置囤上。囤里有火焰。烧达身半体皆烂。痛不可忍。自囤坠地。闷绝良久。二人复将达去。见有铁镬十余。皆煮罪人。人在镬中。随沸出没。镬侧有人。以叉刺之。或有攀镬出者。两目沸凸。舌出尺余。肉尽炘烂。而犹不死。诸镬皆满。惟有一镬尚空。二人谓达曰。上人即时应入此中。达闻其言。肝胆涂地。乃请之曰。君听贫道一得礼佛。便至心稽首。愿免此苦。伏地食顷。祈悔特至。起而四望。无所复见。惟睹平原茂树。风景清明。而二人犹导达行至一楼下。楼形高小。上有人。才得容坐。谓达曰。沙门现受轻报。殊可欣也。达於楼下。忽然不觉而苏。达今犹存。在索寺也。斋戒逾坚。禅诵弥固(达虽善经呗斋讲。不免散乱。心逐名利。复废布萨诵戒。故感地狱报。今人出家。专以如来无上法宝。贸彼世间财利。戒律既不关心。布萨何有。况达云。有识已来。不忆作罪。今时能有几人。请自揣思。宁无愧惧哉)。

　　多宝寺

　　○释道志。住北多宝寺。众僧令知殿塔。自窃帐盖等宝饰。所取甚众。后遂偷像眉间珠相。既而开穿垣壁。若外盗者。故僧众不能觉也。积旬余而得病。便见异人。以戈矛刺之。时来时去。来辄惊噭。应声流血。初犹日中。一两如此。其后疾甚。刺者稍数。伤痍徧体。呻呼不能绝声。同寺僧众。颇疑其有罪。欲为忏谢。始问犹讳而不言。将尽二三日。乃具自陈列。泣涕请救曰。吾愚悖不道。谓无幽途。失意作罪。招此殃酷。生受楚拷。死萦刀镬。已糜之身。惟垂哀恕。今无复余物。惟衣被毡履。或足充一会。并频请愿。具为忏悔。昔偷像相珠有二枚。一枚已属妪人。不可复得。一以质钱。在陈照家。今可赎取。道志既死。诸僧合集。赎得相珠。并设斋忏。初工人复相珠时。展转回趣。终不安合。众僧复为礼拜烧香。乃得着焉。年余而同学等。於昏夜间。闻空有语。详听。即道志声也。自说云。自死以来。痛备萦毒。方累年劫。未有出期。赖蒙众僧哀怜救护。赎像相珠。故於苦酷之中。时有间息。感恩无已。故暂来。称谢。言此而已。闻其语时。腥腐臭气。苦痛难过。言终。久久臭乃稍歇。此事在泰始末年。其寺职事者已具录之。

　　沙门

　　○僧规者。武当寺僧也。时京兆张瑜。常请僧规在家供养。永初元年。十二月五日。无痾忽暴死。二日而苏。自云。五日夜。五更中。闻门巷间。哓哓有声。须臾。见有五人秉炬火。执信旛。径来入屋。叱咀规。规因顿卧。五人便以赤绳缚将去。行至一山。都无草木。土色坚黑。有类石铁。山侧左右白骨填积。行数十里。至三岐路。有一人甚长壮。披铠执仗。问曰。五人有几人来。答。正一人耳。五人又将规入一道中。俄至一城外。有屋数十。筑壤为之。屋前有立木。长十余丈。上有铁梁。形如桔槔。左右有匮贮土。土有品数。或有十斛形。亦如五升大者。有一人衣帻并赤。语规曰。汝生世时。有何罪福。依实说之。勿妄言也。规惶怖未答。赤衣人语局吏云。可开簿检其罪福也。有顷。吏至长木下。提一匮土。悬铁梁上称之。如觉低昂。吏谓规曰。此称量罪福之秤也。汝福少罪多。应先受罚。俄有一人衣冠长者。谓规曰。汝沙门也。何不念佛。我闻悔过。可度八难。规於是一心称佛。衣冠人谓吏曰。可更为此人称之。既是佛弟子。幸可度脱。吏乃复上匮称之。称乃正平。既而将规至监官前辩之。监执笔观簿。迟疑久之。又有一人朱衣玄冠。佩印绶。执玉板。来曰。算簿上。未有此人名也。监官愕然。命左右收录云。须臾见反缚向五人来。监官曰。杀鬼何以滥将人来。乃鞭之。少顷。有使者称天帝唤道人。既至帝宫。经见践历。略皆金宝。精光晃昱。不得凝视。帝左右朱衣宝冠。饰以华珍。帝曰。汝是沙门。何不勤业。而为小鬼横收捕也。规稽首诸佛。祈恩请福。帝曰。汝命未尽。今当还生。宜勤精进。勿屡游白衣家。杀鬼取人。亦多枉滥。如汝比也。规曰。横滥之厄。当以何方。而济免之。帝曰。广设福业。最为善也。若不办尔。可作八关斋。生免横祸。死离地狱。亦其次也。语毕。遣规去。行还未久。见一精舍。大有沙门。见武当寺主。白法师弟子慧进。皆在焉。居宇弘整。资侍自然。规请欲居之。有一沙门曰。此是福地。非君所得处也。使者将规还至瑜家。而苏(右五出冥祥记○今僧好游白衣家者。请观僧规。况其持戒无亏。由心涉俗情。定慧不存。故被杀鬼所录。傥其无善可嘉。岂遇贵人教令念佛悔过并天帝。勉之劝进乎)。

　　齐
　　仕人

　　○时有仕人姓梁。甚豪富。将死。谓其妻子曰。吾平生所爱奴马。及诸使用。日久称人意。吾死以为殉。不然无所乘也。及死。家人以囊盛土。压奴杀之。马犹未杀。奴死四日而苏。说云。当不觉去。忽至官府门。门人因留止。在门所经一宿。明旦见亡主。被锁。兵守卫。入官所。见奴谓曰。我谓死人。得使奴婢。故遗言唤汝。今各自受其苦。全不相关。今当白官放汝。言毕。而入。奴从屏外窥之。见官问守卫人曰。昨日压脂多少。对曰。得八斗。官曰。更将去压。取一斛六斗。主则被压牵出。竟不得言。明旦又来。有善色。谓奴曰。今当为汝白官。又入。官问得脂耶。对曰。不得。官问。何以。主司曰。此人死三日。家人为请僧设会。每闻经呗声。铁梁辄折。故不得也。官曰。且将去。主司白官。请官放奴。即唤放。俱出门。主遣奴传语其妻子曰。赖汝等追福。获免大苦。然犹未脱。更得造经像。以相救济。冀因得免。自今后勿设祭。既不得食。而益吾罪。言毕而别。奴遂重生。而具言之家中。果以其日设会。於是倾家追福。合门练行(出冥报拾。遗○今有殉葬者。睹斯当醒。免横死他。自加重罪)。

　　周
　　拔虎

　　○武帝好食鸡卵。一食数枚。有监膳仪同名拔虎。常进御食有宠。隋文帝即位。犹复监膳。开皇中暴死。而心尚暖。家人不忍殡之。三日乃苏。能语。先云。舆我见至尊。为武帝传说。忽见人来唤。随至一处。有大地穴。才到穴口。见周武帝。仪同拜之。帝曰。王唤汝证我事耳。使者令仪同拜王。王问曰。汝为帝作食。前后进白团几枚。仪同不识白团。顾左右。左右曰。鸡卵名白团也。仪同即答。帝食白团。实不记数。王谓帝曰。此人不记。当须出之。帝惨然不乐而起。忽见庭前有铁床。并狱卒数十人。皆牛头人身。将帝卧床上。狱卒用铁梁压之。帝两胁剖裂处。鸡子全出。俄与床齐。可十余斛乃尽。王命数讫。床及狱卒。忽然不见。临。外祖齐公。亲见仪同。归家具说(出冥报记)。

　　隋
　　冀州

　　○外邑中。开皇初。有小儿年十三。常盗邻人鸡卵。烧煨食之。后一朝。村人未起。闻外有人扣门。呼此儿声。父令儿出应之。见一人云。官唤汝。因引儿出村南。旧是桑田耕讫。未下种。小儿忽见道右。有一小城。四面门楼。丹素甚严。儿怪曰。何时有此城。使者呵之。勿言。因至城北门。令小儿前入。小儿入阃。城门忽闭。不见一人。惟是空城。地皆热灰碎火。深才没踝。小儿忽呼叫走。趣南门。垂至。即闭。又走趣东西。亦皆如是。未至则开。既至便阖。时村人出采桑。男女甚众。皆见此儿在耕田中。口似啼声。四方驰走。皆相谓曰。此儿狂耶。旦来如此游戏不息。至食时采桑者皆归。儿父问曰。见吾儿否。桑人答曰。儿在村南走戏。唤不肯来。父出村外。遥见儿走。大呼其名一声便住。城灰忽然不见。见父而倒。号泣言之。视其足。半胫已上。血肉燋乾。其膝已下。洪烂如炙。抱归养疗。髀以上。肉如故。膝以下。遂为枯骨。邻里闻之。竞来问由。答见如前。诸人看其走处。足迹通现。了无灰火。良因罪业。触处见狱。於是邑人男女。无拣大小。皆持斋戒。至死无亏。有大德僧道慧法师。本冀州人。具为临说。同其邻邑言也(出冥报记○是知地狱无处不有。但受罪者。自见之耳)。

　　京兆

　　○开皇八年。杜祈死三日而苏云。见阎罗王问曰。卿识周武否。答。曾任左武侯司法。甚识。王命一吏引至一铁屋。於铁窗中。见武帝。身极瘦。作铁色。着铁枷锁。泣曰。大家何因苦困乃尔。答曰。我大遭苦困。今得在此。大是快乐。祈曰。作何罪业。受此苦困。帝曰。我以信卫元嵩言。毁废佛法。故受此苦。祈曰。何不注引元嵩来。帝曰。我曾注之。然曹司处处搜求。乃遍三界。不见。若其朝来。我暮得脱。卿还语世人。为元嵩作福。早来相救。如其不至。解脱无期。祈苏。以冥事劝助作福云(出冥报记。及续高僧传○元嵩。益州人。少出家。聪颍不偶。徉狂漫走。触物摛咏。周历二十余年。人莫知测。此亦权乘逆行菩萨。如提婆。达多等。孰能测哉)。

　　文昌

