<!-- { "loadSidebar": true } -->
　　帝讳昂。穆宗次子。太和元年十月诞节。诏秘书监白居易．安国寺引驾大师义林．上清宫道士杨弘元於麟德殿谈论三教(乐天文集)。【标】五年。帝好食蛤蜊。一日有菩萨现像于蛤中。诏太乙山惟政禅师问之。政曰。物无虚应。此盖广陛下信心耳。经云。应以此身得度者。即现此身而为说法。帝曰。大士已现。未闻说法。政曰。陛下睹此为常耶非常耶。信耶非信耶。帝曰。希有之事焉得不信。政曰。已说法竟。帝大悦。即诏天下寺院皆立观音圣像(释监)。开成三年三月。澄观卒。帝以祖圣宗仰。特辍朝三日。重臣缟素。奉全身塔於终南山。

　　宣宗

　　【标】帝讳忱。宪宗第十三子。封光王。武宗忌之。拘於后苑。宦者仇士良潜令髡发为僧。乃周游天下。见盐官安禅师。安与帝曰。时至矣。无滞泥蟠。嘱以佛法。武宗崩。左神策军中尉杨公讽宰臣百官迎立之。即位改元。大中闰三月诏曰。会昌季年。并省寺宇。虽云异方之教。有资为理之源。中国之人久行其道。厘革过当。事体乖谬。其灵山圣境。应会昌五年所废寺宇。诸宿旧僧可仍旧修复住持(唐史)。二年。勑上都．东都．荆．扬．汴．益等州建寺立方等戒坛。为僧尼再度者重受戒法。五台山建五寺。各度僧五十人。三年。勑沙门灵晏为左右街僧录。四年。勑杭州盐官安禅师所居院赐名齐丰寺。【标】五年正月。诏弘辩禅师入内。帝问禅宗何有南北之名。师曰。禅门本无南北。至弘忍大师有二弟子。一慧能居岭南。一神秀在北扬化。得法虽一。而开导发悟有顿渐之异。故曰南顿北渐。帝曰何名戒定慧。师曰。防非止恶名戒。六根涉境心不随缘名定。心境俱空照览无惑名慧。何名方便。师曰。隐实覆相。权巧之门也。何为佛心。师曰。佛者言觉。心者佛之别名。有人念佛如何。师曰。中下之根。不能顿晓。佛开观门。令念佛生於极乐。是日弘辩奏对。漏下七刻。帝悦。赐号圆智禅师(旧史．五灯)。

　　懿宗

　　帝讳漼。宣宗长子。咸通三年四月。勑两街四寺各建戒坛度僧。杭州大慈山寰中卒。僖宗赐谥性空大师。塔曰定慧。仍为赞曰。履践真实。心悟无际。南泉赵州。激扬酬对。居乏寒泉。虎跑以济。惟德斯馨。风清日丽。六年十二月三日。德山宣鉴坐化。勑谥见性禅师。八年四月十日。临际义玄端坐说偈而逝。勑谥慧照禅师。塔曰澄灵。十年三月洞山良价入寂。勑谥悟本禅师。塔曰慧觉。十一年。赐终南山道宣律师澄照之号。十二年五月。帝幸安国寺。赐知玄沉檀宝座。高二丈余。十四年三月。造浮图宝帐彩旛花盖。勑两街往凤翔迎佛骨。四月八日至京。帝御安福门。迎拜入内瞻礼。群臣有谏者至。言宪宗迎佛骨寻即晏驾。帝曰。朕生得之。死无所恨。帝每於禁中设讲席。自唱经旨。手录梵文而为赞呗(旧史．稽古略．虎跑寺记)。

　　僖宗

　　帝讳儇。懿宗第五子。广明元年。以黄巢入宼幸成都。诏知玄法师赴行在谈论。赐号悟达国师。留宫久之。辞归九陇(高僧传)。又赐谥永嘉玄觉曰无相大师。塔号净光。

　　昭宗

　　帝讳晔。懿宗第七子。龙纪元年诞节。勑两街僧道入内殿讲论。乾宁三年。勑於罗什法师译经处重建草堂寺。四年。勅谥赵州从谂曰真际大师(统纪)。

　　佛法金汤编卷第七

　　　　天台释如惺重校

　　佛法金汤编卷第八

　　　　会稽沙门　心泰　编
　　　　天台沙门　真清　阅

　　萧瑀

　　瑀。字时文。后梁明帝子。相高祖。太史令傅奕七上书请除佛法。高祖以其书付群臣议。大臣皆曰。佛法兴自屡朝。弘善遏恶冥助国家。理无废弃。瑀曰。佛圣人也。而奕非之。非圣人者无法当治其罪。太宗谓曰。佛道微妙。圣迹可。师且报应显然。卿独不悟其理。何也。奕对忤旨。太宗恶之。自是终身不齿。瑀於蓝田造津梁寺。请法喜禅师居之(旧史并高僧传)。

　　裴寂

　　寂。字玄真。蒲州桑泉人。隋大业中为晋阳宫副监。高祖即位谓寂曰。使我至此者公也。拜尚书右仆射。高祖一日问群臣曰。傅奕每言佛教无用。卿等何如。寂对曰。陛下昔创义师。志冯三宝。言登九五。誓启玄门。今六合归仁。富有四海。而欲纳奕之言。岂不亏往德而彰今过乎(旧唐史)。

　　李师政

　　师政为秦王府典仪。高祖武德九年。述内德论以非传奕。其序略曰。若夫十力调御。运法舟於苦海。三乘汲引。坦夷途於火宅。劝善进德之广。六经所未逮。戒恶防患之深。九流莫之比。且佛惟弘善。不长恶於臣民。戒本防非。何损治於家国。若人人守善。家家奉戒。刑罚何得而广。祸乱无由而作矣(云云)。【标】谨着论三篇。其辨惑篇明邪正之通蔽。其通命篇辨殃庆之倚伏。其空有篇破断常之执见。辨惑篇略曰。有辨聪书生谓忠正君子曰。释迦生於天竺。修多出有西胡。名位无俦於周孔。功德靡称於典谟。实远夷之尊敬。非中夏之师儒。忠正君子曰。夫由余出自西戎。辅秦穆公以开霸业。日磾生於北戎。侍汉武而除危害。何必取其同俗而舍於异方乎。若夫恕己及物。孰与佛之弘乎。睹末知本。孰与佛之远乎。劝善惩恶。孰与佛之广乎。明空析有。孰与佛之深乎。由此观之。其道妙矣。圣人之德无以加焉。岂得生於异域而贱其道乎(云云)。其通命．空有二篇兹不录(弘明集)。

　　房玄龄　杜如晦

　　玄龄。字乔年。太宗即位。以玄龄有决胜负定社稷之功。进左仆射。居相位十五年。封魏国公。谥文昭。沙门玄谟．玄奘翻译经论。勑玄龄监护给事。如晦。字克明。太宗即位进右仆射。与玄龄共筦朝政。封莱国公。尊元琬法师之道。常诟法要。临终召琬。愿为世世之师(僧史)。

　　长孙无忌

　　无忌。字辅机。佐太宗定天下。功居第一。封齐国公。【标】贞观二十三年。太宗以玄奘新译经颁赐十道总管。展转流布。无忌与中书令褚遂良奏曰。佛教冲玄。天人莫测。陛下至道昭明。建立三宝。致法师陟险求经归国翻译。若庵摩之始说。犹金口之新开。皆陛下圣德所感。臣等愚瞽。预此见闻。苦海波澜舟航有寄。况天慈广远使布之九州。蠢蠢黔黎俱餐妙法。臣等亿劫欣逢。不胜感幸(旧唐史)。

　　褚亮

　　亮。字希明。杭州人。十八学士之一也。与暹律师书。略曰。弟子植生多幸。早预法缘。近於华岳。创立僧宇。此山蕴蓄奇秘。控接烟霞。贤哲之所同归。结构虽淹。禅诵犹寡。且栋梁三宝必资龙象之力。羽仪四众尤待鸳鹭之群。法师等学洞经典。誉宣真俗。仰愿俯从微请。降迹来仪。则释远禅居遥踪可拟。王珣精舍清尘不昧。是所愿也(弘明集)。

　　虞世南

　　世南。字伯施。越州余姚人。大业中累官至秘书郎。太宗时为弘文馆学士。后以银青光禄大夫致仕。图形凌烟阁。谥文懿。贞观八年。世南立疏曰。弟子早年忽遇重患。当时运心差愈之日。奉设千人斋。今谨於道场供千僧蔬食。以其愿力。希生生世世常无病恼。七世久远六道冤亲并同今愿(法帖)。【标】帝王略论云。公子曰。梁武夷凶剪暴。克成帝业。南面君临。五十余载。盖有文武之道焉。至於留心释典。桑门比行。以万乘之君为匹夫之小善。熏修无染。危亡已及。岂其道非也。何福谦之无效乎。先生曰(世南也)。释教者出世之津梁。绝尘之轨躅。运於方寸之内。超於有无之表。尘累既尽。攀缘已息。然后入於解脱之门。至若化俗之法。则有布施持戒忍辱精进禅定智慧。与夫仁义礼智信亦何异焉。盖以所修为因。其报为果。人有修此六行。皆多不全。有一缺焉。果亦随灭。是以鬷明丑於貌而慧於心。赵壹高於才而下於位。罗褒富而不义。原宪贫而有道。其不同也如斯悬绝。兴丧得失咸必由之。下士庸夫见比干之剖心。以谓忠贞不可为也。闻偃王之亡国。以谓仁义不足法也。若然者。盗跖高枕於东陵。庄蹻悬车於西蜀。考终厥命良足贵乎。公子曰。人君修道与匹庶殊乎。先生曰。人君者居尊高之地。执生死之榷。势疾风云。力摧山岳。其威德大矣。其运行速矣。夫修道宜以弘济为怀。仁恕为体。有一物失所。若己之纳於隍。推此一言以及万物。则得道之真也。若乃泽不及於行苇。化不沾於海外。区区一介之善亦无取焉(帝王略论。世南撰)。后世南卒。太宗梦见之。因诏曰。世南德行纯备。志存忠益。奄从物化。良用悲伤。昨因夜梦倏睹斯人。兼进谠言。有若平生之旧。可即其家造五百僧斋。佛像一躯。以资冥福。以申朕思旧之意(旧唐史)。太宗破薛举於幽州。立昭仁寺。世南撰碑。

　　褚遂良　李百药　颜师古　许敬宗　朱子奢　岑文本

　　遂良。字登善。亮之子。贞观中累迁起居郎。又迁谏议大夫兼知起居事。太宗破宋金刚於晋州。立慈云寺。命遂良撰碑。李百药。字重规。定州人。正观元年为中书舍人。上封建论。大宗纳其言。授太子右庶子。太宗破刘武周於汾州。立弘济寺。命百药撰碑。又尝撰大乘庄严论序。略曰。大小乘学悉以此论为本。於此不通。未可弘法(本传并大典录)。颜师古。字籀先。琅琊人。太宗尝叹五经寝讹。师古考定厘正。帝因班所定书於天下。俄拜秘书少监。大宗破窦建德於郑州。立等慈寺。命师古撰碑。许敬宗。不知何处人。太宗破霍老生於吕州。立普济寺。命敬宗撰碑。朱子奢。苏州人。贞观间累迁弘文馆学士。太宗破王世充於洛州。立昭觉寺。命子奢撰碑。岑文本。字景仁。邓州人。贞观元年除秘书郎迁中书令。太宗破刘黑闼於洺州(今广平府)。立昭福寺。命文本撰碑。文本少时常念法华普门品。曾乘舟吴江。舟覆人尽死。文本没水中。若有人曰。但念佛。必不死。既随波涌出。至岸获免。后於家设斋。一僧后去。谓曰。天下方乱。君幸不预灾。终逢太平致富贵。言讫不见。及文本就斋。复於椀得舍利二(旧唐史并统纪)。

　　闾丘胤

