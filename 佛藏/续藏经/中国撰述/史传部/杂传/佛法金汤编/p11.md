<!-- { "loadSidebar": true } -->
　　道衡。字玄卿。河东汾阴人。高祖受禅。除内史舍人。炀帝嗣位。转潘州刺史。【标】开皇十一年昙延亡。文帝辍朝。勑王公已下往临道衡。为祭文。略曰。圣皇启运。像教再兴。卓尔缁衣郁为称首。屈宸极之重。申师资之仪。三宝由之弘护。二谛藉以宣扬。以诱人为善之德。为助国行仁之方。足以追踪澄什超迈安远。岂谓法柱忽倾。慈舟遽覆。匪直悲躔四众。固亦酸感一人(辨正录)。

　　李士谦

　　士谦。字士约。赵郡人。髫齓失父。事母以孝闻。伯父玚每称之曰。此儿吾家之颜子也。年十二。魏广平王赞辟开府参军。事隋有天下。毕志不仕。未尝饮酒食肉。口无杀害之言。善谈玄理。【标】尝有一客在座。不信佛家报应之说。士谦谕之曰。积善余庆。积恶余殃。高门待封。扫墓望丧。岂非休咎之应耶。佛经曰。转轮五道。无复穷已。此则贾谊所言千变万化未始有极。忽然为人之谓也。佛道未东而贤者已知其然矣。至若鲧为能(奴来切。三足鳖)。杜宇为鶗鴂。褒君为龙。牛哀为虎。君子为鹄。小人为猿。彭生为豕。如意为犬。黄母为[元/?]。宣武为鳖。邓艾为牛。徐伯为鱼。铃下为乌。书生为蛇。羊佑前身李氏之子。此非佛家变受异形之谓耶。客曰。邢子才云。岂有松栢后身化为樗栎。仆以为然。士谦曰。此不类之谈也。变化皆由心造。木岂有心乎。客又问三教优劣。士谦曰。佛日也。道月也。儒五星也。客亦不能难而止(隋书)。

　　费长房

　　长房。成都人。先为沙门。周武沙汰反俗。隋兴。入预译经。开皇十七年为翻经学士。进开皇三宝录十五卷(弘明集)。

　　王通

　　通。字仲淹。洛阳龙门人。大业十三年有疾。闻炀帝被害。泫然而兴曰。生民厌乱久矣。其或者将启尧舜之运。吾不与焉命也。通卒於家。门人谥曰文中子。弟子薛收等编集其言。名中说。其周公篇曰。诗书盛而秦世灭。非仲尼之罪也。虚玄长而晋室乱。非老庄之罪也。斋戒修而梁国亡。非释迦之罪也。或问佛。文中子曰。圣人也。其教何如。曰西方之教也。中国则泥。文中子读谠议曰。二教於是乎一矣。或问长生神仙之道。文中子曰。仁义不修。孝弟不立。奚为长生(文中子)。文中子之弟名绩。着书。号东皋子。

　　辛彦之

　　彦之。狄道人。博涉经史。与牛弘同志好学。后入关。遂家京兆。周文帝见而器之。拜中书侍郎。隋高祖受禅。除太常少卿。为潞州刺史。建浮屠十五层。州人张元暴卒复苏云。神游天上。见一堂极崇丽。天人曰。辛刺史有大功德。作此堂以待之(隋书)。

　　扬素

　　素。字处道。奇策高文。为一时之杰。累官上柱国。封越国公。尊重佛法。造光明寺。又於华岳造思觉寺。素尝行道观。见壁间画像。问道士曰此何图也。道士曰老子化胡成佛图。素曰。承闻老子化胡。胡人不受。老子变身作佛。胡人方受。是则佛能化胡。道不能化。何言老子化胡乎。老子安用化胡为佛。何不化胡为道。道流不能对(统纪)。

　　佛法金汤编卷第六

　　　　天台释如惺重校

　　佛法金汤编卷第七

　　　　会稽沙门　心泰　编
　　　　天台沙门　真清　阅

　　唐

　　都长安。起高祖戊寅。尽哀帝丙寅。二十一主。二百八十九年。

　　高祖

　　帝讳渊。字叔德。李姓。陇西成纪人。祖虎。追谥景皇帝。父炳。谥仁公。生高祖於长安。武德元年帝於朱雀门南衢建道场设无遮大会。又命僧道各六十九人於太极殿七日行道设千僧斋。三年造灵仙．会昌．胜业．慈悲．证果五寺。【标】尝舍晋阳旧第为兴圣寺。於并州造义兴寺。为太祖元皇帝造旃檀像三躯以荐冥福。四年太史令傅奕上疏毁教。法琳法师对诏论之。奕议遂寝(辨正论并旧唐史)。

　　太宗

　　帝讳世民。高祖次子。贞观元年正月诏在京德行沙门并各於当寺行道七日。斋供所须有司准给。二年诏。略曰。神道设教慈悲为先。玄化潜通亭育资始。朕恭膺大宝。抚爱黎元。矜愍之心触类而长。是用旁求冥贶幽赞明灵。所冀九功惟叙五福。斯应宜为普天亿兆仰祈加佑。可於京城及天下诸州寺观僧道等七日七夜转经行道(辨正录)。是年三月诏曰。自隋创义志存拯溺。壮征东伐所向平殄。凡所伤殪难可胜纪。手所诛剪将近一千。切以如来圣教深尚仁慈。禁戒之科杀害为重。爰命有司。京城诸寺皆为建斋行道七日七夜。竭诚礼忏。冀三途之难因期解脱。万劫之苦藉此弘济。灭冤障之心。趣菩提之路(旧唐史)。三年闰十二月诏曰。有隋失道。九服沸腾。朕亲总元戎。致兹明罚。切恐九泉之下尚沦鼎镬。八难之间永缠氷炭。所以树立福田济其营魄。可於建义以来交兵之处为义士囚徒殒身戎阵者各建寺剎。招延胜侣。望法鼓所震变炎火於青莲。清梵所闻易苦海於甘露。所司量定处所并立寺宇。具为事条以闻。称朕矜哀之意(旧唐史)。是年玄奘法师诣阙陈表往西域取未至经。帝不许。私遁而去。五年帝以庆善宫为慈德寺。於昭陵立瑶台寺。七年勑禁堰寨取鱼者。并断屠杀。度僧尼三千人(辨正录)。九年十一月诏曰。三乘结辙济度为先。八正归依慈悲为主。流智慧之海膏泽群生。剪烦恼之林津梁品物。任真体道。理叶至仁。妙果胜因。事符积善。朕钦若金轮。恭膺宝命。至德之训无远不思。大圣之规无幽不察。欲使人免盖缠家臻仁寿。比缘丧乱僧徒减少。华台宝塔窥户无人。绀发青莲栉风沐雨。眷言凋毁。良用怃然。其天下诸州有寺之处。宜度僧尼。数以三千为限。【标】十四年五月杜顺法师卒。初为隋文帝所重。给月俸供之。至是帝愈敬之。常引入宫事之如佛。十五年五月帝幸弘福寺。召沙门道懿五人赐坐言创寺。专为追崇穆太后。言发涕零。自制疏文。令回向罢。谓懿曰。顷以老子是朕先宗。故令道在前。卿等应有所恨。懿曰。陛下尊祖宗。降成式。懿等荷恩。讵敢有恨。帝曰。佛道大小。释老尊卑。朕已久知。岂以一时在上为胜耶。故先老子者。以别亲踈之序。非不留心於佛也。自有国以来。未尝创立道观。所在战场皆建佛寺。至於太原旧第亦以奉佛。朕存心如此。卿等想未谕也。朕意不述则人不知。【标】十七年诏四祖信大师赴阙。使者四返。信坚卧不起。就赐珍缯以遂其志(释监)。十八年勑曰。如来灭度以末代浇浮付嘱国王大臣护持佛法。遗教经者是佛涅盘所说。戒勑弟子甚为详要。末俗缁素不知崇奉。永怀圣教用思弘阐。宜令有司多写经本。付京官刺史各一卷。若见僧尼业行与经不同者。公私劝勉必使遵行(旧唐史)。十九年正月玄奘还长安。留守房玄龄表闻。二月奘见帝於仪鸾殿。帝曰师去何不相报。奘曰去时表三上不蒙许可。乃輙私行。帝曰。师能委命求法。惠利苍生。朕甚嘉焉。【标】奘因奏西域所获梵本经论六百五十七部。乞就嵩山少林寺宣译。帝曰。朕顷为穆太后创弘福寺。可就彼翻译。勑房玄龄监护。资备所须一出天府(玄奘传)。二十二年六月帝幸坊州玉华宫。召奘至。帝曰。比日所译何经。奘曰近译瑜珈师地论。帝览之谓侍臣曰。佛教广大。犹瞻天瞰海莫极高深。九流典籍如汀潆方溟渤耳。世言三教齐致者。此妄谈也。因勑有司写新译经论。颁赐十道总管。御制三藏圣教序以冠其首。赐奘百金磨衲宝刀。尝问奘曰。法门之益何所宜先。对曰。弘法须人。度僧为最。帝悦(旧唐史稽古略)。【标】圣教序略曰。盖闻二仪有像。显覆载以含生。四时无形。潜寒暑以化物。是以窥天鉴地。庸愚皆识其端。明阴洞阳。贤喆罕穷其数。故知像显可征。虽愚不惑。形潜莫睹。在智犹述。况乎佛道崇虚。乘幽控寂。弘济万品。典御十方。大之则弥於宇宙。细之则摄於毫厘。妙道凝玄。遵之莫知其际。法流湛寂。挹之莫测其源。然则大教之兴基乎西土。腾汉庭而皎梦。照东域而流慈。於是征言广被。拯含类於三途。遗训遐宣。导群生於十地。有玄奘法师者。幼怀贞敏。早悟三空。长契神情。先包四忍。翘心净土。往游西域十有七年。询求正教凡六百五十七部。译布中夏。圣教缺而复全。苍生罪而还福。方冀兹经流施。将日月以无穷。斯福遐敷。与乾坤而永大。

　　高宗

　　帝讳治。字为善。太宗第九子。永徽元年诏天宫慧威禅师补四大师朝散大夫。五年特旨度沙弥窥基为大僧(基。尉迟敬德犹子。慈恩是也)。显庆元年五月勑天下僧尼有犯国法者以僧律治之。不得与民同科。三年六月帝创西明寺成。出绣像长旛安奉西明。帝曰。佛道二教同归一善。释宗为於无为。道门德於不德。师等学道古今。业宗空有。可共谈名理以相启沃。沙门慧立．道士张惠元七人於百福殿共论名理。帝悦。补立为西明寺都维那(释监)。四年十月制以玉华宫为寺。追崇先帝。诏奘法师居之。麟德元年二月奘法师卒。帝哭之恸。罢朝五日。顾左右曰。国宝永失。可谓痛心。勑准如来故事。敛以金棺银椁。塔於浐水之东原。乾封二年十月道宣律师卒。有诏伤悼。勑天下寺图形塑像以为轨范(旧唐史并二师塔铭)。【标】帝在东宫日。制述圣记。略曰。夫显扬正教。非智无以广其文。崇阐微言。非贤莫能定其旨。盖真如圣教者诸法之玄宗。众经之轨躅也。综括宏远。奥旨遐深。极空有之精微。体生灭之机要。词茂道旷。寻之者不究其源。文显义幽。履之者莫测其际。故知圣慈所被。无善不臻无恶不剪。开法网之纲纪。弘六度之正教。拯群有之涂炭。启三藏之秘扃。伏惟皇帝陛下垂拱而治。八荒敛衽而朝万国。石室归贝叶之文。金匮流万说之偈。遂使阿耨达水通神甸之八川。耆阇崛山接嵩华之翠岭。岂谓重昏之夜烛慧矩之光。火宅之朝降法雨之泽。於是百川异流同会於海。万区分义总成乎实。玄奘法师者。远涉恒河。频登雪岭。问道往还十有七载。以贞观十九年二月六日勑於弘福寺。译六百五十七部。御制众经序。理含金石之声。文抱风云之润。治輙以轻尘足岳坠露添流。略举大纲以为斯记。

　　武后

