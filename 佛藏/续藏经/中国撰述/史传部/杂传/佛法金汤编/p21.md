<!-- { "loadSidebar": true } -->
　　亿。字大年。建州蒲城人。真宗朝拜正言。迁知制诰。谥文公。【标】景德初沙门道原进禅宗传灯三十卷。诏亿裁定颁行。亿为序。尝自叙师承本末曰。自双林影灭。只履西归。中心浩然。罔知所旨。首蒙安公大师每垂诱导。又得云门谅公旨趣。正与安公同辙。并自庐山归宗云居而来。皆法眼之流裔。去年假守兹郡。适会广慧琏公。寔嗣南院念公。斋中务简退食多暇。或坐邀而至。或命驾从之。请叩无方。蒙滞俱释。半岁之后旷然弗疑。如忘忽记。如睡忽觉。平昔碍膺之物嚗然自落。积劫未明之事廓尔现前。固亦决择之洞分。应接之无蹇矣。今继绍之缘实属於广慧。而提激之自良出於鳌峰也。亿临终偈曰。沤生与沤灭。二法本来齐。欲识真归趣。赵州东院西(僧宝传并释监)。亿序清规。略曰。百丈大智禅师以禅宗肇自少室。至曹溪以来多居律寺。虽列别院。然於说法住持未合规度。於是别立禅居。凡具道眼者。有可尊之德。号曰长老。处於方丈。同净名之室。不立佛殿。唯树法堂者。表佛祖亲嘱受。当代为尊也。所裒学众无多少高下。尽入僧堂。设长连床。施椸架。挂搭道具。卧必斜枕床唇右胁吉祥睡者。以其坐禅既久偃息而已。具四威仪也。其阖院大众朝参夕聚。长老上堂升座。主寺徒众雁立侧聆。宾主问酬激扬宗要者。示依法而住也。斋粥二时均遍。表法食双运也。行普请法。上下均力。或有假号窃形混於清众。致喧扰之事。摈令出院者。贵安清众也。或有所犯。即以拄杖杖之。集众烧衣钵道具。遣逐从偏门而出者。示耻辱也。一不污清众。二不毁僧形。三不扰公门。四不泄於外。四来同居圣凡孰辨。且如来应世尚有六群之党。况今像末岂得全无。但见一僧有过便雷例讥诮。殊不知轻众坏法其损甚大。且立法防奸不为贤士。然宁可有格而无犯。不可有犯而无教。大智禅师护法之益其大矣哉。

　　吕夷简

　　夷简。字坦夫。其先来州人。后徙寿州。仁宗朝大拜在中书。二十年封许公。谥文靖。【标】尝奉诏与宋绶续修法宝录。自祥符四年至景佑三年。编成一百六十一卷。御制序。

　　范仲淹

　　仲淹。字希文。汝南人。庆历中参大政。谥文正。庆历初宣抚河东。寓宿宝德传舍。获故经一卷。名十六罗汉因果识见颂。藏经所未录也。仲淹为之序。此颂文一尊者七首。皆悟本成佛之言也。余读之。一颂一悟。方知尘世有无边圣法。大藏遗落其文。因以传江陵沙门慧喆。俾行於世(郑氏家集)。公守吴日。琅琊觉禅师谒之。留数日。公於言下知归。与师偈曰。连朝共话释疑团。岂为浮生半日闲。直欲与师闲到老。尽收识性入玄关(资监)。

　　曾会

　　修撰曾会居士。幼与明觉同舍。及冠异途。天禧间公守池州。一日会於景德寺。公遂引中庸．大学参以楞严符宗门语句质明觉。觉曰这个尚不与教乘合。况中庸．大学耶。学士要径捷理会此事。乃弹指一下曰。但恁么荐取。公於言下领旨。天圣初公守四明。以书币迎师补雪窦。述语录序云。夫指菩提之妙明。假言说之方便。立宗分祖多成胜负之争。执相滞名罕契圆常之理(云云)(五灯会元)。

　　李沆

　　沆。字太初。咸平初拜相。谥文靖。深通释典。尤厌荣利。尝言土木甲兵之事后皆有验。王旦叹曰。李文靖真圣人也。家人以所居第湫隘。劝治之。公曰。身食厚禄时有横赐。计亦可治。但念内典以此世界为缺陷。安得圆满如意自求称足耶。临终右胁而逝。时盛暑停尸七日。室无秽气。人谓履践之验也(名臣言行录)。

　　丁谓

　　谓。字公言。太宗朝登第。后相真宗。封晋国公。杭僧省常与公卿大夫结净行社。公作诗云。已悟何须傍水云。未休终是利名身。伊予冷笑陶彭泽。却作莲花社外人(资监)。有斋僧疏。略曰。佛垂徧知。道育群生。凡欲救於倾危。必预形於景贶。谓白衣干禄。叨冢宰之重权。丹陛宣恩。忝先皇之优渥。补仲山之衮。曲尽巧心。和传说之羹。难调众口。方知富贵难保始终。直饶鼎食之荣。岂若盂羹之美。特形归命。恭发精诚。虔施白金充修净供。饭苾刍之高德。答懒瓒之深慈。冀保此行。乞无他恙。伏愿天回南眷。泽赐下临。免置边夷。白日并同於鬼趣。赐归中夏。黄泉再感於天恩。虔罄丹诚。永依法力(云卧纪谈)。

　　王随

　　随。河阳人。相仁宗。封章惠公。慕裴休之为人。以御史中丞出镇钱唐。往兴教寺谒小寿禅师。机语契合。为方外之友。尝谒首山念禅师得言外之旨。自是履践益深。竟明大法。与杨大年皆号参禅有得者。【标】先是大年编次传灯录三十卷。随删去其繁为十五卷。曰玉英集。胡致堂作序。随临终书偈曰。画堂灯已灭。弹指向谁说。去住本寻常。春风扫残雪(东都事略并普灯)。

　　吕公着

　　公着。字晦叔。夷简之子。熙宁中起知河南尹。元佑中与温公并相。历事四朝。封申公。谥正献。晚年多读释典。益究禅理。温公不喜佛。公每劝之曰。佛学心术简要。掇其至要而识之。大率以正心无念为宗。温公然之(言行录)。

　　王安石

　　安石。字介甫。临川人。熙宁间拜相。封荆公。【标】后罢相归建康。奏施旧第为禅寺。请沙门克文住持。勑赐额曰报宁。赐文号曰真净。公尝参文。文谓公曰。日用是处力行之。非则固止之。不应以难易移其志。苟以今日之难掉头弗顾。安知他日不难於今日乎(宝训)。公问张方平曰。孔子去世百年生孟子。后绝无人。或有之而非醇儒。方平曰。岂为无人。亦有过孔孟者。公曰何人。方平曰。马祖一．汾汤无业．雪峰存．岩头奯．丹霞然．云门偃。王公意未解。方平曰。儒门淡薄。收拾不住。皆归释氏。公欣然叹服。后以语张商英。商英抚几赏之曰。至哉此论也(武库)。熙宁间公行青苗法。其子雱为崇政殿说书。阴为父佐务新法必行。雱卒。公亦罢相。宴闲中一如梦寐。见一使领雱荷铁枷号泣公前。谓获谴由行青苗法。公问使者乞解脱。使曰建寺斋僧可免。由是舍宅建寺为荐冥福(言行录)。熙宁八年公复相。一日奏事退。上曰佛法於中国有补乎。公曰君子小人皆知畏而从善。岂小补哉(编年)。

　　司马光

　　光。字君实。陕州夏县人。元佑初拜相。赠太师。封温公。谥文正。号涑水先生。尝作解禅偈。其序曰。文中子以佛为西方圣人。信如文中子之言。则佛之心可知矣。今之言禅者。好为隐语以相迷。大言以相胜。使学者伥伥然益入於迷妄。故予广文中子之言而解之。作禅偈六首。若其果然。则虽中国行矣。其一曰。忿怒如烈火。利欲如铦锋。终朝常戚戚。是名阿鼻狱。其二曰。颜回安陋巷。孟轲养浩然。富贵如浮云。是名极乐国。其三曰。孝道通神明。忠信行蛮陌。积善来百祥。是名作因果。其四曰。言为百世师。行为天下法。久久不可掩。是名不坏身。其五曰。仁人之安宅。义人之正路。行之诚且久。是名光明藏。其六曰。道意修一身。功德被万物。为贤为大圣。是名佛菩萨。公尝书心经以赠僧。复题其后。略曰。退之排佛而称大颠外形骸以理自胜。要自胸中无滞碍。由是观之。於佛不为无得。而所排者迹耳。

　　佛法金汤编卷第十一

　　　　天台释如惺重校

　　佛法金汤编卷第十二

　　　　会稽沙门　心泰　编
　　　　天台沙门　真清　阅

　　欧阳修

　　修。字永叔。吉州永丰人。嘉佑初参大政。以太子少师致仕。谥文忠。晚年卜居於颕。号六一居士。自谏院除河北都转运使。左迁滁州。明年得归庐陵。舟次九江。因游庐山。入东林圆通谒祖印禅师居讷。修初至。讷揖就坐。相与论辨。修慕韩子有攘斥佛老之言。讷因谓曰。退之以排佛为功。自比孟子之距杨墨。其好胜取名之甚。退之斥佛为夷鬼者。请略辨之。佛圣人也。降自兜率。托生中天圣王之家。何以夷称。佛之不生不灭。旷劫常存。人天宗仰。何以鬼称。此非大慢之语乎。退之七世祖讳耆当。后魏永兴自赫连屈丐来降於拓拔氏。由西戎而归北狄。退之独不为祖讳。而敢讪佛圣人乎。退之畏修史褒贬之祸。而不知讪佛之过为尤可畏。退之唱排佛老。足下今又和之。将使后世好名之士援韩氏欧阳氏以为法。岂不为盛德之累。谚曰。善骂人者人亦善骂之。足下着本论。孳孳以毁佛为务。安得众口不毁公於天听之前乎。足下之言以搜狩丧祭乡社之礼为胜佛之本。是犹退之作原道论而寔未知道也。修惊赧谢曰。修胸中已释然。师将何以见教。讷曰。佛道以悟心为本。足下屡生体道。特以失念生东华为名儒。偏执世教故忘其本。诚运圣凡平等之心。默默体会。顿祛我慢。悉悔昨非。观荣辱之本空。了生死於一致。则净念常明天真独露。始可问津於此道耳。修自此有省发。及参大政。每誉讷於公卿之前。岁时书问未尝绝(欧外传)。韩琦以明教嵩禅师辅教编示公。公览其文谓韩公曰。不意僧中有此耶。即黎明当一识之。韩公同师往见。公与语终日大喜(护教编序)。公昔官洛中。游嵩山。却仆吏。放意而往至一寺。修竹满轩风物鲜明。公休於殿陛傍。有老僧阅经自若。与语不甚顾答。公异之曰住山久乎。僧曰甚久。又问诵何经。曰法华。公曰。古之高僧临死生之际类皆谈笑脱去。何道致之。曰定慧力耳。又问今乃寂寥无有何哉。老僧笑曰。古人念念在定慧。临终安得散乱。今人念念在散乱。临终安得定。公大叹服(资监)。
　　嘉佑六年闰八月。公为参政兼译经润文使。既登二府。多病。尝梦至一所。十人冠冕环坐。一人曰。参政安得至此。宜速返舍。公出门数步。复往问之。君等岂非释氏所谓十王者乎。曰然。因问世人饭僧诵经为亡人追福果有益乎。曰安得无益。既寤病已。自是深信佛法。丹阳葛胜仲得此说於简斋陈与义。与义得於公之孙恕昭然也(欧公状及韵语阳秋)。公居颕州。捐酒肉。彻声色。灰心默坐。令老兵往近寺借华严经。诵至八卷乃薨(出王性之言。性之名铚。汝阴人。其父从学于公。故得其实)。

　　赵抃

