<!-- { "loadSidebar": true } -->
　　杭州上天竺辨才法师元净。悟法华三昧。有至行。弘天台教号称第一。东吴讲者宗向之。时秀州有狂人。号回头。左道以鼓流俗。宣言当建窣堵波为吴人福田。施者云委。然惮入杭境。以辨才不可欺故也。不得已既来。先以钱十万诣上天竺饭僧。且遣使通问曰。今以修造钱若干。愿供僧一堂。净答其书曰。道风远来。山川增胜。诲言先至。喜慰可量。承以营建净檀为饭僧之用。窃闻教有明文。不许互用。圣者既遗明诲。不知白佛当以何辞。伫闻报章。即令撰疏文也。狂人大惊。惭见其徒。然净之门弟子亦劝且礼之以化俗。净厉语曰。出家儿须具眼始得。彼诚圣者。吾敢不恭。如其诞妄。知而同之。是失正念。吾闻圣者俱佗心通。今夕当与尔曹虔请於明日就此山与十方诸佛同斋。即如法严敬跪读疏文焚之。明日率众出迎。而所谓狂人者竟不至。学者皆服。
　　汾阳无德禅师见七十一员善知识。前后八请皆不出世。燕居襄阳白马寺。并汾道俗千余人诣其居。劝请说法。既至。宗风大振。迹不越阃。自为不出院歌以见志。北地苦寒。因罢夜参。忽有梵僧乘云而至。问所以不说之意。师以众僧不可夜立为词。梵僧曰。时不可失。此众虽不多。然中有六人。异日为大宗师。道荫人天。可开大慈。为法施。不可吝也。言卒而没。师明日上堂曰。胡僧金锡光。为法到汾阳。六人成大器。劝请为敷扬。时大愚芝．石霜圆．琅琊觉．法华举诸公。咸在会下。
　　永嘉禅师偈曰。若以知知寂。此非无缘知。如手执如意。非无如意手。若以自知知。亦非无缘知。如手自捉拳。非是不拳手。亦不知知寂。亦不自知知。不可为无知。以性了然故。不同於木石。如手不执物。亦不自作拳。不可为无手。以手安然故。不同於兔角。智觉禅师曰。斯为禅宗之妙。故今用之而复小异。以彼但显无缘真智以为真道。若夺之者。但显本心。不随妄心。未有智慧照了心源故。须能所平等。等不失照。为无知之知。此知之於空寂无生。如来藏性方有妙耳。智觉之意欲偈兼言明悟。永嘉止说悟后之病。二老之言皆是也。然天下之理。岂可以一言尽耶。永嘉之偈不必夺亦可也。
　　正宗记评三祖大师曰。尊者初虽不自道其姓族．乡邑。后之於世复三十余载。岂绝口而略不云乎。此可疑也。曰。予视房碑曰。大师尝谓道信云。有人借问。勿道於我处得法。此明尊者自绝之甚也。至人以物迹为大道之累。乃忘其心。今正法之宗犹欲遗之。况其姓族．乡国俗间之事。肯以为意耶。予读至此。知明教所得多矣。王文公亦曰。古之有道者。功业有不足以累其怀。况身后之名乎。如亮公之逃西山。常公之庵大梅。归宗之眯其目。法正之不言名姓。是诸老皆能践其所闻者也。故其化去数百年。凛凛尚有生气。彼无意於此世争。以此与之。盖理之固然。
　　南禅师住归宗。时遣化至虔上。化人还。白曰。虔有信士刘君。临行送至郊外。祝曰。为我求老师偈一首。为子孙世世福田。明年。师以偈寄之曰。虔上僧归庐岳寺。首言居士乞伽陀。援毫示汝个中意。近日秋林落叶多。后四十年。云庵复住归宗。法席盛於前日。刘君之子持此偈来饭僧。叙其事。云庵上堂有偈曰。先师昔住金轮日。有偈君家结净缘。我住金轮还有偈。却应留与子孙传。
　　涅盘经中有闻赞佛为大福德。怒曰。生经七日。母便命终。岂谓大福德相。赞者曰。年志俱盛而不卒暴。打之不嗔。骂之不报。是故我言大福德相。怒者闻而心服。故慈为无尽福德相。故沙门能世福田者。以慈修身故也。
　　永明和尚曰。此重玄门。名言路绝。随智所演。以广见闻。唯证方知。非情所解。若亲证时。悉是现量之境。处处入法界。念念见遮那。若但随文义所解。只是阴识依通。当逆顺境时。还成滞碍。遇差别问处。皆是疑情。如盐官安禅师问讲华严大师云。华严经有几种法界。对曰。略而言之有十种法界。广而言之重重无尽。盐官举拂子云。是第几重法界。大师俛首拟答之。盐官诃曰。思而知。虑而解。是鬼家活计。日下孤灯。果然失照。出去。予闻华严宗曰。胜热婆罗门。火聚刀山。是般若无分别智。彼疏义者。如叶公画龙。真龙忽见。投笔怖走。
　　洞山圆禅师嗣雪窦。年甚少。开先暹道者举之。以应筠人之请。时南禅师住黄檗。因出邑相见於净戒寺。南公默无所言。但焚香相向危坐而已。自申时至三鼓。圆公即起曰。夜深妨和尚偃息。趋出。明日各还山。南公偶问永首座。汝在庐山识今洞山老否。永曰。不识。止闻其名。久之。进曰。和尚此回见之如何人。南公曰。奇人。永退问侍者。汝随和尚见洞山。夜语及何事。侍者以实告。永笑曰。疑杀天下人。
　　志公和尚十二时歌大明佛祖要妙。然年代寝远。昧者多改易其语。以循其私。其大害意者。如曰。夜半子。心住无生即生死。心法何曾属有无。用时便用没文字。乃作生死何曾属有无。言则工矣。然下句血脉不贯。既曰生死不属有无。又曰用时便用。何哉。
　　予在湘山道林。有僧谓予曰。吾初看六祖风幡因缘。久之。偶仰首就架取衣。方荐其旨。予戏曰。非举目见风幡时节耶。僧首肯之。予曰。祖师夜闻二僧征诘。即谓曰。非风幡动。仁者心动。纵其张目於暗中。二僧何以识之。僧大愠而去。无尽居士尝为予言。顷京师见慧林一僧谈禅。不肯诸方。吾问蚬子答祖师西来意。乃曰。神前酒台盘。意旨如何。其僧张目直视曰。神前酒台盘。无尽戏之曰。庙中是夕有灯则已。不然。蚬子佛法遂为虚施。
　　灵源禅师谓予曰。吾尝在龙舒。见龙门显道人发课。莫有能逃其言者。意有必道。显曰。但有所见即道。微入思惟。即不灵矣。予故人耶溪邹正臣能言五行。其精妙世以一二数。亦尝告予以此意。彼术之至者且尔。况有大於此者。而欲以思虑求乎。
　　邓峰永庵主尝问僧审奇。汝久不见。何所为。奇曰。近见伟藏主有个安乐处。永曰。试举似我。奇因叙其所得。永曰。汝是。伟未是。奇莫测。归语于伟。伟大笑曰。汝非。永不非也。奇走质於积翠南禅师。南公亦大笑。永闻之。作偈曰。明暗相参杀活机。大人境界普贤知。同条生不同条死。笑倒庵中老古锥。观其语言。想见当时法喜游戏之逸韵。使永公施於今。则其取诟辱必矣。
　　临济大师临终付法偈曰。沿流不止问如何。真照无边说似他。离相离名如不禀。吹毛用了急须磨。而传者作急还磨。曹山和尚释枯木龙吟髑髅无识语。作偈曰。枯木龙吟方见道。髑髅无识眼方明。喜识尽时消息尽。当人那辨浊中清。而传者作消不尽。二宗两偈甚微。而一失其旨。则为害甚大。故不可不辨所言。用了急须磨者。船子曰直须藏身处没踪迹。没踪迹处莫藏身是也。喜识尽时消息尽。当人那辨浊中清者。达观所谓偏正[牙-(必-心)+?]纵横。迢然忌十成。龙门须要透。鸟道不堪行。石女霜中织。泥牛火里耕。两头如脱得。枯木一枝荣是也。
　　无尽居士尝问予曰。悟本大师作五位君臣偈。其正中来曰。但能莫触当今讳。也胜知朝断舌才。先德之意虽明妙挟。然知朝断舌。必有本据。而言前古无断舌事。矧又曰知朝。尤无谓也。将非后世传录之误耶。予曰。旧本曰。也胜前朝断舌才。意用隋贺若弼之父孰。为宇文护所忌害之。临刑戒之曰。吾以舌死。引若弼舌以锥刺之出血。使慎口。隋兴唐之前。前朝刺舌。非知朝明矣。然断舌．刺舌意则同耳。无尽属予记之。
　　道圆禅师。南雄州人。姓纯至。小游方。虽饱参而未大通透。闻南禅师居黄蘗积翠庵。往依之。一日。燕坐下板。闻两僧举百丈野狐因缘。一僧曰。只如不昧因果。也未脱得野狐身。一僧应声曰。便是不落因果。亦何曾堕野狐身耶。圆悚然异其语。不自觉其身之起意。行上庵头。过涧。忽大悟。见南公。叙其事未终。涕交颐。南公令就侍者榻熟寐。忽起作偈曰。不落不昧。僧俗本无忌讳。丈夫气宇如王。争受囊藏被盖。一条楖栗任纵横。野狐跳入金毛队。南公大笑。久之。又作风幡偈曰。不是风兮不是幡。白云依旧覆青山。年来老大浑无力。偷得忙中些子闲。予昔闻云庵大称赏之。谓其机锋不减英邵武。云庵化去。偶检故书。见其手疏此二偈。意若欲传而未果者。於是录之。或闻圆公住大庾雪峰寺。
　　皓月供奉问长沙岑禅师曰。永嘉云。了即业障本来空。未了应须偿夙债。只如师子尊者．二祖大师为什么亦偿夙债。长沙曰。大德不识本来空。曰。如何是本来空。长沙曰。业障是。又问曰。如何是业障。长沙曰。本来空是。乃有偈曰。假有元非有。假灭亦非无。涅盘偿债义。一性更无殊。龙胜中观论曰。业不从缘生。不从非缘生。是故则无有。能起於业者。无业无作者。何有业生果。若其无有果。何有受业者。问曰。汝虽种种破业果报及起业者。现见众生作业．受果报。是事云何。答曰。如世尊神通。所作变化人。如是变化人。复作变化人。如初变化人。是名为作者。变化人所作。是则名为业。诸烦恼及业。皆如幻与梦。亦如炎与响。以龙胜之意。会长沙之言。达无作妙旨。游此世界。如梦中了了。醉里惺惺。
　　汾州无德禅师示徒多谈洞山五位．临济三玄。至作广智歌明十五家宗风。岂非视后进惰於参寻。得少为足。警之以徧参耶。今有问知识者。则答曰。吾家自有本分事。彼皆古人一期建立门庭言语耳。何足究哉。正如有不识字者。执卷问屋愚子。屋愚曰。此墨填纸耳。安用问我哉。三尺童子莫不笑之。昔有僧问雪峰和尚。临济有四喝。意旨如何。雪峰曰。我初发足。便往河北。不意中途大师化去。因不及见之。他家宗旨。我所未知。汝寻彼儿孙问之。僧以问南院。且言雪峰尝遣之之意。南院望雪峰再拜曰。和尚真善知识。呜呼。今譊譊语人如屋愚子者。闻雪峰用处。可不面热汗下耶。
　　云峰悦禅师见僧荷笼至。则曰。未也。更三十年定乘马行脚。法云秀禅师闻包腰至者。色动颜面。彼存心於丛林。岂浅浅哉。今少年苾刍见其画像。则指曰。这不通方汉也。死耶。
　　首楞严经曰。一切世间。生死相续。生从顺习。死从流变。临命终时。未舍暖触。一生善恶。俱时顿现。古释至此多略之。滋以为恨。及读宝积经。有意释此。今系於其下曰。善恶之业。所自作时。一生之中。何不自见。至舍寿时。方始顿现者。人生如梦。方作梦时。岂能自知是梦非梦。要须觉时。梦中之事。了然自现。不待寻绎。亦复如是。
