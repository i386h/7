<!-- { "loadSidebar": true } -->
　　福严感禅师面目严冷。孤硬秀出。丛林时谓之感铁面。首众僧於江州承天。时佛印元禅师将迁居蕲州。斗方誉於郡守。欲使嗣续之。且召感语其事。感曰。某念不至此。和尚终欲推出为众粥饭主人共成丛席。不敢忘德。然若使嗣法。则某自有师矣。佛印心服之。业已言之。因成就不复易。遂开法。为黄龙之子。道价重一时。居常悬包倚杖於方丈。不为宿夕计。郡将已下皆信敬之。有太守忘其姓名。新下车以事临之。感笑作偈投郡庭。不揖而去。偈曰。院是大宋国里院。州是大宋国里州。州中有院不容住。何妨一钵五湖游。太守使人追之。已渡江去矣。
　　余杭政禅师住山。标致最高。时蒋侍郎堂守钱塘。与师为方外友。师每来谒之。则跨一黄牛。以军持挂角上。市人争观之。师自若也。至郡庭。始下牛。笑语终日而去。一日。蒋公留师曰。适有过客。明日府中当有会。吾师固不饮。能为我少留一日。因欲清话。师诺之。蒋公喜甚。明日使人要之。留一偈而去矣。曰。昨日曾将今日期。出门倚杖又思惟。为僧只合居嵓谷。国士筵中甚不宜。坐客皆仰其高韵。又作山中偈曰。桥上山万层。桥下水千里。唯有白鹭鹚。见我常来此。冬不拥炉。以荻花作球。纳足於中。客至共之。清论无穷。秀气逼人。秋夏好玩月。盘膝大盆中。浮於池上。自旋其盆。吟笑达旦。率以为常。九峰鉴韶禅师尝客门下。韶坦率垢污不事事。每窃笑之。一夕将卧。师使人呼韶。不得已颦頞而至。师曰。好月劳生扰扰。能几人暇与之对耶。韶唯唯。已而呼行者熟炙。韶方饥。意作药石。久之。乃橘皮汤一杯。
　　灵源禅师为予曰。有居士吴敦夫。才敏。锐意学道。自以多见知识。心地明净。偶阅邓隐峰传。见其倒卓化去。而衣亦顺身不褪。窃疑之曰。彼化之异固莫测。而衣亦随之。何也。以问晦堂老人。晦堂曰。汝今衣顺垂于地。复疑之乎。曰。无所疑也。晦堂笑曰。此既无疑。则彼倒化。衣亦顺体。何疑之有哉。敦夫言下了解。故其一时应机之辨。如雷如霆。开警昏蛰者多矣。
　　金刚经曰。尔时慧命须菩提白佛言。世尊。颇有众生於未来世闻说是法生信心不。佛言。须菩提。彼非众生。非不众生。何以故。须菩提。众生众生者。如来说非众生。是名众生。此义深渺。从上圣贤语秘旨妙。学者多听莹。佛意卒不明。独定林老人解曰。以慧命观众生。如第五大。如第六阴。如第七情。孰为众生。以众生观众生。然后妄见其为有。则众生非慧命者之众生。是众生之众生而已。众生众生者。即非众生。然是乃所谓众生也。则闻说是法。苟能悟本性相。何为不生信心。以慧命观众生。不见其为有。则云何度众生耶。曰众生有众生。而众生非有。慧命无众生。而众生非无。以是义故。度众生。
　　大智禅师曰。此事不是一切名目。何以不以实语答耶。曰。若为雕琢得虚空为佛相貌。若为说道虚空是青黄赤白。如维摩云。法无有比。无可喻故。法身无为。不堕诸数故。故曰。圣体无名不可说。如实理空门难凑喻。如太末虫处处能泊。唯不能泊火焰之上。众生亦尔。处处能缘。不能缘於般若之上。每见学者多悞领其意。谓众生於般若不能参求耳。非也。此法非情识所到。故三祖大师曰。非思量处。识情难测。
　　青龙道氤法师於金刚般若经深达妙旨。尝造疏疏此经。精博渊微。穷法体相。诸师莫能望其藩垣。唐明皇亦留意经义。自注释之。至是人先世罪业应堕恶道。以今世人轻贱故。先世罪业则为消灭处。不能自决其义。以问氲氤。对曰。佛力法力。三贤十圣亦不能测。陛下曩於般若闻熏不一。更沈注想。自发现行。明皇於是下笔不休。其天纵神悟之辩。一期应答。扫滞惑於言下。揭般若於现前。岂意思义解之徒可同日而语哉。
　　云门大师有时顾视僧曰。鉴。僧拟对之。则曰。咦。后学录其语为偈。曰顾鉴颂。德山圆明禅师。云门之高弟也。删去顾字。谓之抽顾颂。因作偈通之。又谓之抬箭商量。偈曰。相见不扬眉。君东我亦西。红霞穿碧海。白日绕须弥。云庵亦有偈曰。云门抽顾。自有来由。一点不到。休休休休。今禅者多漫汗之。问其意旨。则往往瞠目怒视。曰。此是道眼因缘也。不亦悞哉。又其室中语曰。尽大地是法身。枉作个佛法知见。如今见拄杖但唤作拄杖。见屋但唤作屋。而校证者易之曰。枉作个佛法中见。又曰。自小养一头水牯牛。拟向溪东放。不免食他国王水草。拟向溪西放。不免食他国王水草。不如随处纳些子。他总不妨。今本乃曰。他总不见。如此之类甚众。然此二字虽细事。其失先德妙旨。不为不伤。当有知者耳。
　　英邵武临终安坐。为门弟子说出家行脚之因竟。乃曰。吾即化。骨石可藏於普会塔。吾生平与大海众居。死不忍与之离。非有他也。古之圣贤。莫不因丛林以折伏情见。成办道果。今时衲子德薄垢重。志愿衰劣。多生厌退。是大可悯笑也。师既化。众终不忍。不得已投於水中。故泐潭今无复有英禅师塔。
　　舜老夫天资英特。饱丛林。初。自栖贤移居云居。授牒升座。白众曳杖而去。暮年以身律众尤谨严。尝少不安。即白维那下涅盘堂。病愈即入方丈。惜其伤慈。有所开示。但曰。本自无事。从我何求。南禅师时已居积翠。闻之。谓侍者曰。老夫耄矣。何不有事令无事。无事令有事。是谓净佛国土。成就众生。
　　三祖大师作信心铭曰。至道无难。唯嫌拣择。但莫憎爱。洞然明白。毫厘有差。天地悬隔。故知古之得道者。莫不一切仍旧。有僧问永明和尚。众生与佛既曰同体。何故苦乐有殊。答曰。诸佛悟达法性。皆了自心源。妄想不生。不失正念。我所心灭故。不受生死。即究竟常寂灭。以寂灭故。乃乐自归。一切众生迷於真性。不达本心。种种妄想。不得正念。故即憎爱。以憎爱故。心器破坏。即受生死。诸苦自现。欲知法要。守心第一。若一人不守真心得成佛。无有是处。
　　悦禅师妙年奇逸。气压诸方。至雪窦。时壮岁与之辨论。雪窦常下之。每会茶。必令特榻於其中。以尊异之。於是悦首座之声价照映东吴。及悦公出世。道大光耀。有兰上座者。自雪窦法窟来。悦公勘诘之。大惊。且誉於众。相从弥年而后去。前辈之推毂后进。其公如此。初。未尝以云门．临济二其心。今则不然。始以名位惑。卒以宗党胶固。如里巷无知之俗。欲求古圣之道复兴。不亦难哉。
　　舜老夫初自洞山如武昌行乞。先至一居士家。居士高行。为郡所敬。意所与夺。莫不从之。故诸方乞士至。必首谒之。舜老夫方年少。不知其饱参。颇易之。居士曰。老汉有一问。上人语相契则开疏。如不契。即请却。还新丰问。古镜已磨时如何。对曰。照天照地。未磨时如何。曰。黑如漆。居士曰。却请还山。舜即驰归。举似聪禅师。聪为代语。舜即趋问曰。古镜未磨时如何。聪曰。此去汉阳不远。磨后如何。曰。黄鹤楼前鹦鹉洲。舜於言下大悟。聪公机锋不可触。真云门之孙。尝自植松。口诵金刚经不辍。今洞山北岭号金刚岭。松皆参天。乃师手植也。筠守许公式以诗赠曰。语言全不滞。高蹑祖师踪。夜坐连云石。春栽带雨松鉴分。金殿烛。山答月楼钟。有问西来意。虚堂对远峰。
　　南禅师久依泐潭澄禅师。澄已称其悟解。使分座说法。南书记之名一时籍甚。及其至慈明席下。闻夜参。气已夺矣。谋往咨询。三至寝堂三不进。因慨然曰。大丈夫有疑不断。欲何为乎。即入室。慈明呼左右使进榻且使坐。南公曰。某实有疑。愿投诚求决。惟大慈悲故。不惜法施。慈明笑曰。公已领众行脚。名传诸方。有未透处。可以商略。尔何必复入室耶。南公再三恳求不已。慈明曰。云门三顿棒因缘。且道洞山当时实有吃棒分。无吃棒分。对曰。实有吃棒分。慈明曰。书记解识止此。老僧固可作汝师。即遣礼拜。南公平生所负至此伏膺。予尝闻灵源禅师曰。昔晦堂老人亲从积翠所闻。因同旧说并录於此。
　　福州善侍者。慈明高弟。当时龙象数道吾真．杨歧会。然皆推服之。尝至金銮。真点胸自负亲见慈明。天下莫有可意者。善与语。知其未彻。笑之。一日山行。真举论锋发。善取一瓦砾置石上。曰。若向者里下得一转语。许你亲见老师。真左右视。拟对之。善喝曰。伫思停机。识情未透。何曾梦见去。真大愧悚。且图还霜华。慈明见来。曰。本色行脚人。必知时节。有什么忙事。解夏未久。早已至此。对曰。被善兄毒心。终碍塞人。故复来见和尚。慈明曰。如何是佛法大意。对曰。无云生岭上。有月落波心。慈明瞋目喝曰。头白齿豁犹作此等见解。如何脱离生死。真不敢仰视。泪交颐。久之。进曰。不知如何是佛法大意。慈明曰。无云生岭上。有月落波心。真大悟於言下。真公爽气逸出。机辩迅捷。丛林惮之。开法於翠嵓。尝曰。天下佛法如一只舡。大宁宽师兄坐头。南褊头在其中。可真把梢。去东也由我。去西也由我。善公寻还七闽。佯狂垢污。世莫有识之者。或闻晚住凤林。
　　杨岐会禅师从慈明游最久。所至丛林。师必作寺主。慈明化去。托迹九峰。忽宜春移檄命居杨岐。时长老勤公惊曰。会监寺何曾参禅。万一受之。恐失州郡之望。私忧之。会受请。即升座。机辨逸格。一众为倾。下座。勤前握其手曰。且得个同参。曰。如何是同参底事。勤曰。杨歧牵犂。九峰拽把。曰。正当与么时。杨歧在前耶。九峰在前耶。勤拟议。会喝曰。将谓同参。却不同参。自是道价重诸方。衲子过其门。莫不伏膺。尝因雪示众曰。杨歧乍住屋壁踈。满床尽布雪真珠。缩却项。暗嗟吁。翻忆古人树下居。其活计风味类如此。
　　仰山和尚。僧闻。寻常和尚示人多作圆相画作字。意旨如何。山曰。此亦闲事。汝若会。不从外来。不会亦不失。吾今问汝。汝参禅学道。诸方老宿向汝身上指那个是汝佛性。语底是耶。默底是耶。总是总不是耶。若认语底是。如盲摸着象耳．鼻．牙者。若认默底是耶。是无思无念。如摸象尾者。若取不语不默底是中道。如摸象背者。若道总是。如摸象四足者。若道总不是。拖本象落在空见。正当诸盲皆云见象。安知止於象上名邈差别耶。若汝透得六句。不要摸象最为第一。莫道如今鉴觉是。亦莫道不是。所以祖师曰。菩提本无是。亦无非菩提。更觅菩提处。终身累劫迷。又曰。本来无一物。何处有尘埃。其弟香严老亦曰。的的无兼带。独立何依赖。路逢达道人。莫将语默对。予尝问僧。既不将语默对。何以对之。僧未及答。忽板鸣。予曰。谢子答话。
