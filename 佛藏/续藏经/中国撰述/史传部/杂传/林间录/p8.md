<!-- { "loadSidebar": true } -->
　　丛林相传。石头和尚施身食虎。祝曰。我宗如他日大振。必先食吾足。虎果自足而食。予窃笑之。绍圣初。游南台。见泰布衲祭石头。明上座文叙其施身食虎甚详。乃知后人不能明。遂相传为迁禅师也。又曰。清凉法眼禅师临终。以书别李国主。主幸所居。而法眼不去。侍者压以米纕乃卒。按本传。法眼以周显德五年戊午七月十七日示疾。闰月剃发沐浴。告众坐逝。未尝先以书约国主也。而韩希载作悟空禅师碑则曰。师临终以书别皇帝。中夜闻钟声。御升元阁。泣而送之。又曰。洞山悟本禅师见母行乞。佯为不识。母竟死於路旁。往视之。有米数合。为投大众粥锅中。以荐冥福。悟本独庵寒溪百结最有年。至住新丰已六十余。自岩头．雪峰．钦山三人相寻而至。於是积众几千人。则母盖不啻八十岁矣。借使闻其子显着。自东吴孤行而来。不亦难乎。又曰。玄沙欲出家。惧其父不从。方同捕鱼。因覆舟溺死之。玄沙天资高妙。必不尔。独不知何所据。便尔不疑。此直不情者记之以自藏。安知诬毁先德为罪逆。必有任其咎者。不可不慎也。
　　香山居士白乐天。醉心内典。与之游者多高人胜士。观其与济上人书。钩深索隐。精确高妙。未尝不置卷长叹。想见其为人。恨不见济公所答耳。因作补济上人答乐天书一首并乐天问词。录於此。月日。弟子太原白居易白济上人。侍者昨者顶谒。时不以愚蒙。言及佛法。或未了者。许重讨论。今经典间未谕者。其义有二。欲面问答。恐彼此卒卒。语言不尽。故粗形於文字。愿详览之。敬伫报章。以开未悟。所望。所望。佛以无上大慧观一切众生。知其根性大小不等。而以方便智说方便法。故为阐提说十善法。为小乘说四谛法。为中乘说十二因缘法。为大乘说六波罗蜜法。皆对病根投以良药。此盖方便教中不易之典也。何者。若为小乘人说大乘法。心则狂乱。狐疑不信。所谓无以大海内於牛迹也。若为大乘人说小乘法。是以秽食置於宝器。所谓彼自无疮。勿伤之也。故维摩经总其义云。为大医王应病与药。又首楞严三昧经云。不先思量而说何法。随其所应而为说法。正是此义耳。犹恐说法者不随人之根性也。故又法华经戒云。若但赞佛乘。众生没在苦。不能信是法。破法不信故。如此非独虑说者不能救病。亦恐闻者不信。没在罪苦也。则佛之付嘱。岂不丁宁耶。何则。法王经云。若定根基。为小乘人说小乘法。为大乘人说大乘法。为阐提人说阐提法。是断佛性。是灭佛身。是说法人当历百千万劫堕诸地狱。纵佛出世。犹未得出。若生人中。缺唇无舌。获如是报。何以故。众生之性。即是法性。从本已来无有增减。云何於中分别病药。又云。於诸法中。若说高下。即名邪说。其口当破。其舌当裂。何以故。一切众生心垢同一垢。心净同一净。众生若病。应同一病。众生须药。应同一药。若说多法。即名颠倒。何以故。为妄分别。拆善恶法。破一切法故。随机说法。断佛道故。此又了然不坏之义也。金刚三昧经云。皆以一味道。终不以小乘。无有诸杂味。犹如一雨润。又金刚经云。是法平等。无有高下。是名阿耨多罗三藐三菩提。据此后三经。则与前三经义甚相戾也。其故何哉。若云依维摩诘谓富楼那云。先当入定观此人心。然后说法。又云。不观人根。不应说法。夫以富楼那之通慧。又亲奉如来为大弟子。尚未能观知人心。况后五百岁末法中弟子。岂能尽观知人心。而后说法乎。设使观知人心。若彼发小乘心。而为说大乘法。可乎。若未能观彼心。而率己意说。又可乎。既未能观。与默然不说。又可乎。若云依义不依语。则上六经之义互相违反。其将孰依乎。若云依了义经。则三世诸佛．一切善法皆从此经出。孰名为不了义经乎。况诸经中与维摩．法华．首楞严之说同者。非一也。与法王．金刚三昧之说同者。亦非一也。不可徧举。故於二义中各举三经。此六经皆上人常所讲读者。今故引以为问。必有甚深之旨焉。今且有人忽问法於上人。上人或能观知其心。或未能观知其心。将应病与药而为说耶。将同一病一药而为说耶。若应病与药。又是有高下。是有杂味。即反法王等三经之义。岂徒反其义。又获如上所说之罪报矣。若同一病一药为说。必当说大乘。大乘即佛乘也。若赞佛乘。且不随应。且不救病。即反维摩等三经之义。岂徒反其义。又使众生没在罪苦矣。六者皆如来说。如来是真语者。实语．不诳语．不异语者。今随此则反彼。顺彼则逆此。设有问上人。其将何法以对焉。此其未谕者一也。又五蕴者。色．受．想．行．识是也。十二因缘者。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死．忧悲苦恼是也。夫五蕴．十二因缘。盖一法也。盖一义也。略言之则五。详之则为十二。虽名数多少或殊。其於伦次转迁。合同条贯。今五蕴中则色．受．想．行．识相次。而十二缘中则行．识．色．入．触．受想缘。一则色在行前。一则色次行后。正序之既不类。逆伦之又不同。若佛次第而言。则不应有此杂乱。若谓偶然而说。则不当名为因缘。前后不伦。其义安在。此其未谕者二也。上人耆年大德。后学宗师就出家中。又以说法而作佛事。必能研精二义。合而通之。仍望指陈。着於翰墨。盖欲藏诸箧笥。永永不忘也。其余疑义亦续咨问。居易顿首。予补其答曰。辱赐书。蒙以教乘为问。顾惟鲁钝之资。何足以当天纵之辩。然敢不竭疲陋以塞外护为法之勤耶。如居士所论六经二义。与夫行色不伦之说为不通者。在不痛思自所问端方便智三言而已。了此三言。则虽百千妙义。无尽法门。可不究而解。矧所谓维摩．法王前后六经相戾之义乎。方便智者。如将将兵。权谋所施。非有定式。其发如雷霆。如机括。故能消过於未然。折冲於千里在一时耳。岂据典故哉。夫军势之虚实。将气之勇怯。阵形之可否。成败之先见。或有定论。例吾教三乘以观根授法。不可参乱是也。以勇怯之气。为虚实之势。以施其事。则误矣。例吾法谓不可以大乘之法授小乘之人。而小乘之人终不堪受大乘之法。如维摩．法华等三经所以丁宁告谕者是也。法王等三经又明告直指纤悉荡除之。亦所当尔。何以知之。如将兵者。意在济乱以安国。则如来之意岂非欲开迷以显智乎。执三乘之语言。为佛之方便智者。失之甚矣。彼特品第众生根器之说不能了者。反堕常见。即外道。非佛道也。执众生佛性自无始来无有是事者。又堕断见。即外道。非佛道也。华严经曰。凡愚之人。迷佛方便。执有三乘。法华经曰。寻念过去佛。亦应说三乘。来书所疑。可以释矣。涅盘经曰。欲得早成佛者与早成。欲迟成佛者与迟成。起信论曰。世尊为勇猛众生说成佛在一念。为懈怠众生说得果须满僧祇者。真方便智之旨。神而明之则能变通与夺。施之以成就众生也。一代时教以三宗摄之。所谓法相．破相．性宗也。前之六经二义。乃法相．破相二宗所摄。此二宗自不许相难。以建立荡除宗异故也。又疑为法师者。不能定观人之根。过虑误授人以法。且有罪苦。夫知法比丘虽凡夫具足烦恼之躯。然其志好明达。慧辩猛利。非果位小乘可比。如迦陵鸟在壳。则声压众鸟。如坚好木茁地。则已秀群木。又况维摩所诃富楼那。自言其过。有以也哉。如是而论。恐尚纡疑。请借近事以明之。王公大人之阅天下士。非必龙章玉山。其必先以言语。言语者。德行之候。故曰。有德者必有言。又曰。观其所由。察其所安。人焉廋哉。虽古之圣人。莫能外此。则知法者。观人之根大小。又岂有他术乎。如居士所疑色．受．想．行．识。与夫十二有支因缘之法。名次不伦。[牙-(必-心)+?]有错谬者。未辨名目之理故也。夫色等五蕴乃三苦已成之躯。十二有支乃三世生因之法。如华严．十地品云於第一义不了故。名无明。所作业果是行。行依止初心是识。共生四取蕴为名色等者。其叙本末沿袭。理固然也。般若经则曰色即是空。空即是色。色不异空。空不异色。受想行识亦复如是者。破有法不真故也。且色体尚尔。况四蕴但名而已哉。般若诸经破有之教故。言五蕴。则色居行之前。华严．十地品诸经叙沿袭之因。故色在行之后。非略言则五。详言则十二也。法之所本。要本於理而当於义。不必守名句以自滞。多病久废讲。前之所陈者。皆教乘之深旨。非敢臆断意谕。至於言谓之不及而可以模铸魔佛。了辨同异者。又未可遽言也。
　　断际禅师。尝与异僧游天台。行数日。值江涨不能济。植杖久之。异僧以笠当舟登之浮去。断际嫚骂曰。我早知汝。定捶折其胫乃快也。异僧叹曰。道人猛利。非我所及。雪峰．嵓头．钦山。自湘中入江南。至新吴山之下。钦山濯足涧侧。见菜叶而喜。指以谓二人曰。此山必有道人。可沿流寻之。雪峰恚曰。汝智眼太浊。他日如何辨人。彼不惜福。如此住山何为哉。古之人。择师结友如是其审哉。
　　法灯泰钦禅师。初住洪州双林。乃曰。山僧本拟深藏山谷。遣日过生。缘清凉老人有不了底公案。所以出来为佗了却。若有人问。便说似伊。时一僧出问。如何是老人未了底。钦拽杖击之。僧曰。我有何过。钦曰。祖祢不了。殃及儿孙。李国主从容问曰。先师有什么不了底公案。钦曰。现分析底。国主骇之。钦少年时。其悟解已逸格。然未为人知。独法眼禅师深奇之。性忽绳墨。不事事。尝自清凉遣化维杨。不奉戒律。过时未归。一众传以为笑。法眼遣偈往呼之。既归。使为众烧浴。一日。法眼问大众曰。虎项下金铃。何人解得。对者皆不契。钦适自外至。法眼理前语问之。钦曰。大众何不道。系者解得。於是人人改观。法眼曰。汝辈这回笑渠不得也。
　　王文公方大拜。贺客塞门。公默坐甚久。忽题于壁间曰。霜筠雪竹锺山寺。投老归欤寄此生。又元宵赐宴相国寺。观俳优坐客欢甚。公作偈曰。诸优戏场中。一贵复一贱。心知本自同。所以无欣怨。予尝谓同学曰。此老人通身是眼。瞒渠一点也不得。
