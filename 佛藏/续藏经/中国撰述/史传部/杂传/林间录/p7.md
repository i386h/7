<!-- { "loadSidebar": true } -->
　　唐温尚书造尝问圭峰密禅师。悟理息妄之人。不复结业。一期寿终之后。灵性何依。密以书答之曰。一切众生无不具觉灵空寂。与佛无殊。但以无始劫来。未曾了悟。妄执身为我相。故生爱恶等情。随情造业。随业受报。生老病死。长劫轮回。然身中觉性未曾生死。如梦被驱使。身本安闲。如水作冰。而湿性不异。若能悟此意。即是法身。本自无生。何有倚托。灵灵不昧。了了常知。无所从来。亦无所去。然多生习妄。执以性成。喜怒哀乐。微细流注。真理虽然颕达。此情难以卒除。须长觉察。损之又损。如风顿止。波浪渐停。岂可一身所修便同佛用。但可以空寂为自体。勿认色身。以真知为自心。勿认妄念。妄念若起。都不随之。即临命终时。自然业不能系。虽有中阴。所向自由。天上人间。随意寄托。若爱恶之已泯。不受分段之身。自然易短为长。易粗为妙。若微细流注。一切寂灭。圆觉大智。朗然独存。即随现千百亿身。度有缘众生。名之曰佛。本朝韩侍郎宗古。尝以书问晦堂老师曰。昔闻和尚开悟。旷然无疑。但无始以来烦恼习气未能顿尽。为之奈何。晦堂答曰。敬承书中谕及昔时开悟。旷然无疑。但无始以来烦恼习气未能顿尽。然心外无剩法者。不知烦恼习气是何物。而欲尽之。若起此心。翻成认贼为子也。从上以来。但有言说。乃是随病设药。纵有烦恼习气。但以如来知见治之。皆是善权方便诱引之说。若是定有习气可治。却是心外有法。而可尽之。譬如灵龟曳尾於涂。拂迹迹生。可谓将心用心。转见病深。苟能明达心外无法。法外无心。心法既无。更欲教谁顿尽邪。伏奉来谕。略叙少答。以为山中之信耳。二老今古之宗师也。其随宜方便。自有意味。初无优劣。然圭峰所答之词。正韩公所问之意。而语不失宗。开廓正见。以密较之。晦堂所得多矣。
　　永明和尚曰。夫祖佛正宗。则真谁识。才有信处。皆可为人。若论修证之门。诸方皆云功未齐於诸圣。且教中所许初心菩萨。皆可比知。亦许约教而会。先以闻解信入。后以无思契同。若入信门。便登祖位。且约现今世间之事於众生界中。第一比知。第二现知。第三约教而知。第一比知者。且如即今有漏之身。夜皆有梦。梦中所见好恶境界。忧喜宛然。觉来床上安眠。何曾是实。并是梦中意识思想所为。则可比知觉时所见之事。皆如梦中无实。夫过去．未来．现在三世境界。元是第八阿赖耶识亲相分。唯是本识所变。若现在之境。是明了意识分别。若过去．未来之境。是独散意识思惟。梦觉之境虽殊。俱不出於意识。则唯心之旨。比况昭然。第二现知者。即是对事分明。不待立况。且如现见青白物时。物本自虚。不言我青我白。皆是眼识分与同时意识计度分别为青为白。以意辨为色。以言说为青。皆是意言。自妄安置。以六尘钝故。体不自立。名不自呼。一色既然。万法咸尔。皆无自性。悉是意言。故曰万法本闲。而人自闹。是以若有心起时。万境皆有。若空心起处。万境皆空。则空不自空。因心故空。有不自有。因心故有。既非空非有。则唯识唯心。若无於心。万法安寄。又如过去之境。何曾是有。随念起处。忽然现前。若想不生。境终不现。此皆是众生日用可以现知。不待功成。岂假修得。凡有心者。并可证知。故先德云。如大根人知唯识者。恒观自心．意言为境。此初观时。虽未成圣分。知意言则是菩萨第三约教而知者。大经云。三界唯心。万法唯识。此是所证本理。能诠正宗也。予尝三复此言。叹佛祖所示广大坦夷。明白简易如此。而亦鲜有谛信之者。何也。清凉国师有言曰。行人当勤勇念知显修之仪。以贪着世事。无始恶习离之甚难。过於世间慈父。离於孝子。故须精进方能除遣。勤则欲勤策励。勇猛不息。念则明记不忘。知则决断无悔。予愿守清凉之训。以遵永明之旨。与诸同志入圆寂道场。
　　嵩明教初自洞山游康山。托迹开先法席。主者以其佳少年。锐於文学。命掌书记。明教笑曰。我岂为汝一杯姜杏汤耶。因去之。居杭之西湖三十年。闭关不妄交。嘉佑中。以所撰辅教编．定祖图．正宗记。诣阙上之。翰林王公素时权开封。为表荐於朝　仁宗皇帝加叹久之。下其书於中书。宰相韩公．参政欧公阅其文大惊。誉於朝士大夫。书竟赐入藏。明教名遂闻天下。晚。移居灵隐之北永安兰若。清旦诵金刚般若经不辍音。斋罢读书。宾客至则清谈。不及世事。尝曰。客去清谈少。年高白发饶。夜分诵观世音名号满十万声则就寝。其苦硬清约之风。足以追配钟山僧远。予尝见其手书与月禅师曰。数年来欲制纸被一翻以御苦寒。今幸已成之。想闻之大笑也。临终安坐微笑。索笔作偈曰。后夜月初明。予将独自行。不学大梅老。犹贪鼯鼠声。师得法於洞山聪禅师。而宗派图系於德山远公法嗣之列。误矣。

　　石门洪觉范林间录上
　　石门洪觉范林间录卷下

　　大觉禅师。皇佑二年十二月十九日　仁宗皇帝诏至后苑。斋於化成殿。斋毕。传宣效南方禅林仪范开堂演法。又宣左街副僧录慈云大师清满启白。满谢恩毕。倡曰。帝苑春回。皇家会启。万乘既临於舜殿。两街获奉於尧眉。爰当和煦之辰。正是阐扬之日。宜谈祖道。上副宸衷。谨白。琏遂升座。问答罢。乃曰。古佛堂中。曾无异说。流通句内。诚有多谈。得之者。妙用无亏。失之者。触途成滞。所以溪山云月。处处同风。水鸟树林。头头显道。若向迦叶门下。直得尧风荡荡。舜日高明。野老讴歌。渔人鼓舞。当此之时。纯乐无为之化。焉知有恁么事。皇情大悦。
　　杜祁公．张文定公皆致政。居睢阳。里巷相往来。有朱承事者。以医药游二老之间。祁公劲正未尝杂学。每笑安道佞佛。对宾客必以此嘲之。文定但笑而已。朱承事乘间谓文定曰。杜公天下伟人。惜未知此事。公有力。盍不劝发之。文定曰。君与此老缘熟胜我。我止能助之耳。朱詟应而去。一日。祁公呼朱切脉甚急。朱谓使者曰。汝先往白相公。但云看首楞严未了。使者如所告驰白。祁公默然。久之乃至。隐几。揖令坐。徐曰。老夫以君疏通解事。不意近亦例阘茸。如所谓楞严者。何等语。乃尔耽着。圣人微言无出孔孟。舍此而取彼。是大惑也。朱曰。相公未读此经。何以知不及孔孟。以某观之。似过之也。袖中出其首卷曰。相公试阅之。祁公熟视朱。不得已乃取默看。不觉终轴。忽起大惊曰。世间何从有此书耶。遣使尽持其余来。徧读之。捉朱手曰。君真我知识。安道知之久而不以告我。何哉。即命驾来见文定。叙其事。安道曰。譬如人失物。忽已寻得。但当喜其得之而已。不可追悔得之早晚也。仆非不相告。以公与朱君缘熟。故遣之耳。虽佛祖化人。亦必籍同事也。祁公大悦。
　　荆州福昌善禅师。明教宽公之子。为人敬严。秘重大法。初住持时。屋庐十余间。残僧三四辈而已。善晨香夕灯。升堂说法如临千众。而丛林受用所宜有者。咸修备之。过客至。肃然增敬。十余年而衲子方集。天下向风长想。南禅师与悦公亦在会下。南公曰。我时病寒服药。须被出汗。遣文悦徧院借之皆无有。百余人例以纸为之。今则又不然。重毡之上。以褥覆之。一日三觉。可谓快活时世也。
　　华严论曰。若随法性。万相都无。若随智力。众相随现。隐显随缘。都无作者。凡夫执着。用作无明。执障既无。智用自在。永明禅师曰。不离一真之境。化仪百变。是以箭穿石虎。非功力之所能。醉告三军。岂麴蘖之所造。笋抽寒谷。非阳和之所生。鱼跃冰河。岂网罗之所致。悉为心感。显此灵通。故知万法施为。皆自心之力耳。
　　金峰玄明禅师。曹山耽章禅师之嗣。道貌奇古。机辩冠众。一日。升座曰。事存函盖合。理应箭锋拄。若人道得。我分半院与伊。时有僧出众。明下座约住曰。相见易得好。共事难为人。去。
　　大本禅师年八十。终苏州灵嵓山。临行。门弟子请曰。和尚道徧天下。今日不可无偈告。安坐。本熟视曰。痴子。我寻常尚懒作偈。今日特地图什么。寻常要卧便卧。不可今日特地坐也。索纸笔大书五字。曰后事付守荣。掷笔憨卧。若熟睡然。撼之。已去矣。
　　首楞严经二种转依者。一．转染得净。二．转迷得悟。菩提是生得。谓二障障不生故。今断障。得名生得。涅盘名为显得。本性清净。客尘翳故。今断而彼显。名为显得。然转位有六。第一．损力益能转。谓初二位以胜解惭愧力。损本识中染种势力。益净种功能。渐伏现行。亦名为转也。第二．通达转。由见道达真力。断二障粗。证一分真实转依故。第三．修习转。谓地地渐断俱生。证真转依也。第四．果满转。谓究竟位以金刚定永断本来一切粗重。顿证佛果。圆满转依也。第五．下劣转。谓二乘厌苦欣寂。证真择灭。无胜堪能故。第六．广大转。谓大乘位俱无欣厌。通达二空。双断二障。顿证无上菩提。有胜堪能故。
　　唐高僧。号懒瓒。隐居衡山之顶石窟中。尝作歌。其略曰。世事悠悠。不如山丘。卧藤萝下。块石枕头。其言宏妙。皆发佛祖之奥。德宗闻其名。遣使驰诏召之。使者即其窟。宣言。天子有诏。尊者幸起谢恩。瓒方拨牛粪火。寻煨芋食之。寒涕垂膺。未尝答。使者笑之。且劝瓒拭涕。瓒曰。我岂有工夫为俗人拭涕耶。竟不能致而去。德宗钦叹之。予尝见其像。垂颐瞋目。气韵超然。若不可犯干者。为题其上曰。粪火但知黄独美。银钩那识紫泥新。尚无心绪收寒涕。岂有工夫问俗人。
　　律部曰。昔有一国大乱。民争逃他邦。道旁室庐皆空。一老兵过之。闻呱呱之声。入视之。有婴儿仰视屋梁。老兵随观之。乃悬饭纕耳。为解开。示之。则灰也。婴儿见之即死。盖其母欲弃去。不忍杀。悬此纕。绐云。此饭也。故其系念不忘。识其为灰。则无余想矣。乃知三界生死留滞。皆想所持故。古之达法大士。临终超然自得者。无别道。但识法根源而已。
