<!-- { "loadSidebar": true } -->
　　大般若经曰。诸天子窃作是念。诸药叉等言辞咒句。虽复隐密而当可知。尊者善现於此般若波罗蜜多。虽以种种言辞显示。而我等辈竟不能解。善现知彼心之所念。便告之言。汝等天子於我所说不能解耶。诸天子言。如是。如是。具寿善现复告言。我曾於此不说一字。汝亦不闻。当何所解。何以故。甚深般若波罗蜜多文字言说皆远离故。由於此中说者．听者及能解者皆不可得。一切如来应正等觉所证无上正等菩提。其相甚深亦复如是。曹溪大师将入灭。方敢全提此令者。知大乘种性纯熟故。僧问归新州意旨。乃曰。叶落归根。来时无口。至江西马祖．南岳石头则大振耀之。故号石头为真吼。马祖为全提。其机锋如大火聚。拟之则死。学者乃欲以意思解。不亦悞哉。
　　嵩明教每叹沙门高尚。大圣慈荫之力也。而晚世纷纷者。自卑贱之。其见天子。无称臣礼。臣之为言。公卿士大夫之职不当僭越。取而有之。唐令瑫暗识。首坏其端。历世因之不疑。彼山林野逸之人。天子犹不得臣之。况沙门乎。故其进正宗记之表。皆首尾言臣某。以存故事。至其间。当自叙。则亦止称名而已。当时公卿阅之。重其高识。予昔游湘中。见沙门作道场。至召南岳帝君。则屈躬唱曰。臣僧某。此又何也。
　　予顷游京淮．东吴间。法席至盛。然主法者太谦。以坏先德之式。如前辈升堂。摄衣定。侍者问讯退。然后大众致敬。侧立肃听。以重法故。於主法者何有哉。今则不然。长老登座拱立。以迟大众立定乃敢坐。独江西丛林古格不易。然予以今日事势观之。恐他日有甚於京淮．东吴也。
　　仁宗皇帝与大觉禅师为法喜游。和宸词句甚多。然皆踪迹上语。初不敢出新奇宏妙之言。至观其平日所作。则惊绝之句甚伙。世疑其为瓦注。非也。昔宋文帝以鲍明远为中书舍人。文帝好文章。自谓人莫及。明远识其旨。故为文多鄙言。世谓其才尽。实不然也。大觉身世两忘。非明远委曲事君之比。而　仁宗皇帝生知道妙。涕唾词章。决非宋文所能彷佛。然予知琏公之智深。而应机之法不得不尔也。
　　端师子者。东吴人。住西余山。初见弄师子者。遂悟入。因以彩素制为皮色。或升堂见客则披之。遇雪。朝披以入城。小儿追逐哗之。得钱悉以施饥寒者。岁以为常。诵法华经有功。湖人争迎之。开经诵数句。则携钱去。好歌渔父词。月夜歌之彻旦。时有狂僧。号回头和尚。鼓动流俗。士大夫亦安其妄。方与润守吕公食肉。师径趋至。指之曰。正当与么时。如何是佛。回头窘无以对。师捶其头。推倒而去。又有狂僧。号不托者。於秀州说法。听者倾城。师搊住问。如何是佛。不托拟议。师趯之而去。师初开堂。俞秀老作疏叙其事曰。推倒回头。趯翻不托。七轴之莲经未诵。一声之渔父先闻。师听僧官宣至此。以手揶揄曰。止。乃登座倡曰。本是潇湘一钓客。自东自西自南北。大众杂然称善。师顾视笑曰。我观法王法。法王法如是。下座径去。章子厚请师住坟寺。方对食。子厚言及之。师瞋目说偈曰。章惇章惇。请我看坟。我却吃素。你却吃荤。子厚为大笑。吕延安好坐禅。而子厚喜锻。师作偈示之曰。吕公好坐禅。章公好学仙。徐六喻担板。各自见一边。圆照禅师方乞身慧林。南归姑苏。见师於丹阳。问曰。师非端师子耶。师曰。是。圆照戏之曰。汝村里师子耳。师应声曰。村里师子村里弄。眉毛与眼一齐动。开却口。肚里直儱侗。不爱人取奉。直饶弄到帝王宫。也是一场乾打閧。其意复戏圆照尝应诏往都城故也。
　　大觉禅师昔居南岳三生藏有年。丛林号琏三生。文学议论为时名公卿所敬畏。予尝得其与孙莘老书。读之。知其为天下奇才也。其略曰。妙道之意。圣人尝寓之於易。至周衰。先王之法坏。礼义亡。然后奇言异术间出而乱俗。迨我释迦入中土。醇以第一义示人。而始末设为慈悲以化众生。亦所以趣时也。自生民以来。淳朴未散。则三皇之教简而素。春也。及情窦日凿。则五帝之教详而文。夏也。时与世异。情随日迁。故三王之教密而严。秋也。昔商周之诰誓。后世学者有所难晓。彼当时人民听之而不违。则俗与今如何也。及其弊。而为秦汉也。则无所不至。而天下有不忍愿闻者。於是我佛如来一推之以性命之理。教之以慈悲之行。冬也。天有四时循环。以生成万物。而圣人之教。迭相扶持。以化成天下。亦犹是而已矣。然至其极也。皆不能无弊。弊。迹也。道则一耳。要当有圣贤者。世起而救之也。自秦汉至今。千有余岁。风俗靡靡。愈薄圣人之教。列而鼎立。互相诋訾。不知所从。大道寥寥莫之返。良可叹也。予读之不忍置。及观王文公非韩子。其词意与此相合。其文曰。人有乐孟子之拒杨墨也。而以佛老为己功。呜呼。庄子所谓夏虫者。其斯人之谓乎。道。岁也。圣人。时也。执一时而疑岁者。终不闻道矣。夫圣人之言。应时而设。昔常是者。今盖非也。士知其常是也。因以为不可变。不知所变者言。而所同者道也。曰。然则孰正。曰。夫春起於冬。而以冬为终。终天下之道术者。其释氏乎。不至於是者。皆所谓夏虫也。
　　大般若经曰。应观欲界．色界．无色界空。善现。是菩萨摩诃萨作此观时。不令心乱。若心不乱。则不见法。若不见法。则不作证。又曰。如金翅鸟飞腾虚空。自在翱翔。久下堕落。虽依於空戏。而不据空。亦不为空之所拘碍。昔洞山悟本禅师立五位偏正以标准大法。约三种渗漏以辨衲子。非意断苟为。皆本佛之遗意。今丛林闻渗漏之语。往往鼻笑。虽悟本复出。安能为哉。
　　大般若经曰。一切智智清净。无二无二分。无别无断故。古之宗师如临济．德山．赵州．云门之徒。皆洞达此意。故於一切时。心同太虚。至於为物作则。则要用便用。聊观其一戏。则将搏取大千如陶家手。未了证者。当以事明。鞭草血流。顽石吼声。则无情非情之异。雪中啼竹。笋为之茁。则无今昔之时。啮指悟子而蔡顺来归。则无间隔之处。自乳犹子而德秀乳流。则无男女等相。肇公曰。伤夫人情之惑也久矣。目对真而莫觉。亦以是而已。
　　山谷禅师每曰。世以相貌观人之福。是大不然。福本无象何以观之。惟视其人量之浅深耳。又曰。观人之寿夭。必视其用心。夫动入欺诳者。岂长世之人乎。寒山子曰。语直无背面。心真无罪福。盖心语相应。为人之常然者。而前圣贵之。有以见世道交丧甚矣。大沩真如禅师一生诲门弟子。但曰。作事但实头。云盖智禅师有所示。必曰。但莫瞒心。心自灵圣。
　　予在湘山云盖。夜坐地炉。以帔蒙首。夜久。闻僧相语曰。今四方皆谤临济儿孙。说平实禅。不可随例虚空中抛筋斗也。须令求悟。悟个什么。古人悟则握土成金。今人说悟。正是见鬼。彼皆狂解未歇。何日到家去。僧曰。只如问赵州。承闻和尚亲见南泉。是否。答曰。镇州出大萝卜头。此意如何。其僧笑曰。多少分明。岂独临济下用此接人。赵州亦老婆如是。予戏语之曰。这僧问端未稳。何不曰。如何是天下第一等生菜。答曰。镇州出大萝卜头。平实更分明。彼问见南泉。而以此对。却成虚空中打筋斗。闻者传以为笑。
　　灵源禅师为予言。彭器资每见尊宿必问。道人命终多自由。或云。自有旨决。可闻乎。往往有妄言之者。器资窃笑之。暮年乞守湓江。尽礼致晦堂老人至郡斋。日夕问道。从容问曰。临终果有旨决乎。晦堂曰。有之。器资曰。愿闻其说。答曰。待公死时即说。器资不觉起立曰。此事须是和尚始得。予叹味其言。作偈曰。马祖有伴则来。彭公死时即道。睡里虱子咬人。信手摸得革蚤。
　　予夜与僧阅杨大年所作佛祖同源集序。至曰昔如来於然灯佛所。亲蒙记莂。实无少法可得。是号大觉能仁。置卷长叹大年士大夫。其辩慧足以达佛祖无传之旨。今山林衲子。反仰首从人求禅道佛法。为可笑也。僧曰。石头大师曰。竺土大仙心。东西密相付。岂其妄言之耶。予谓曰。子读其文之误。所谓密付者。非若医巫家以其术背人相尔汝也。直使其自悟明为密耳。故长庆巘禅师曰。二十八代祖师皆说传心。且不说传语。但破疑情。终不於佛心体上答出话头。如道明上座见六祖於大庾岭上。既发悟。则曰。此外更有密意也无。六祖曰。我适所说者。非密意也。一切密意。尽在汝边。非特然也。如释迦於然灯佛所。但得授记而已。如有法可传。则即付与之矣。阿难亦尝猛省曰。将谓如来惠我三昧。前圣语训具在。可以镜心。不然。香严闻击竹声。望沩山再拜。高亭隔江见德山。即横趋而去。何以密耳语哉。
　　曹山本寂禅师耽章曰。取正命食者。须具三种堕。一者披毛戴角。二者不断声色。三者不受食。时会中有稠布衲问。披毛戴角是什么堕。答曰。是类堕。进曰。不断声色是什么堕。答曰。是随堕。进曰。不受食是什么堕。答曰。是尊贵堕。因又为举其要曰。食者即是本分事。本分事知有不取。故曰尊贵堕。若执初心。知有自己及圣位。故曰类堕。若初心知有己事。回光之时。摈却声色香味触法。得宁谧。即成功勋后。却不执六尘等事。随分而昧。任之即碍。所以外道六师是汝之师。彼师所堕。汝亦随堕。乃可取食。食者。即是正命食也。食者。亦是却就六根门头见闻觉知。只是不被佗染污。将为堕。且不是同向前均他。本分事尚不取。岂况其余事耶。曹山凡言堕。谓混不得。类不齐耳。凡言初心者。所谓悟了同未悟耳。
