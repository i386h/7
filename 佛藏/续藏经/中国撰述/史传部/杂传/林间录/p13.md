<!-- { "loadSidebar": true } -->
　　龙胜菩萨曰。若使先有生。后有老死者。不老死有生。生不有老死。若使有老死。而后有生者。是则为无因。不生有老死。以此偈观众生生死之际。如环上寻始末。无有是处。吾以是知古之得此意。於去住之间了不留碍者。特其不二於物耳。
　　维摩经曰。善来文殊师利。不来相而来。不见相而见。文殊师利言。如是居士。若来已。更不来。若去已。更不去。所以者何。来者无所从来。去者无所至。所可见者更不可见。起信论曰。若心有见。则有不见之相。心性离见。即是徧照法界义故。乃知心外无法。徧照义成。苟有去来相见。则遗正义也。如人言风性本动。是大不然。风本不动。能动诸物。若先有动。则失自体。不复更动。则知动者。乃所以明其未尝动也。去来相见。亦复如是。
　　洞山聪禅师。韶之曲江人。见文殊应天真和尚。初游庐山。莫有知之者。时云居法席最盛。师作灯头。闻僧众谈泗州僧伽近於杨州出现。有设问者曰。既是泗州大圣。为什么向杨州出现。聪曰。君子爱财。取之有道。一众大笑。有僧至莲华峰祥庵主所。举似之。祥公大惊曰。云门儿孙犹在。中夜望云居拜之。聪之名遂重丛林。祥公。奉先深禅师之嗣。知见甚高。气压诸方。尝示众曰。若是此事。最是急切。须是明取始得。若是明得。时中免被拘系。便得随处安闲。亦不要将心捺伏。须是自然合佗古辙去始得。才到学处分剂。便须露布个道理以为佛法。几时得心地休歇去。上座。却请与么相委好。临终上堂。举拄杖问众曰。汝道古佛到这里。为什么不肯住。众莫有对者。乃自曰。为佗途路不得力。复曰。作么生得力去。横拄杖肩上曰。楖栗横担不顾人。却入千峰万峰去。言讫而化。嗟乎。今之学者。其识趣与前辈何其相远耶。如祥公闻聪灯头一语。知其为云门儿孙。其后莫能逃其言。今虽对面终身论辩。莫辨邪正者有矣。其故何哉。以其临死生之际。超然自得如此。则其平生所养高妙可知。惜乎莫有嗣之者。师与西峰云豁禅师。兄弟也。
　　百丈山第二代法正禅师。大智之高弟。其先尝诵涅盘经。不言姓名。时呼为涅盘和尚。住成法席。师功最多。使众开田方说大义者。乃师也。黄蘗．古灵诸大士皆推尊之。唐文人武翊黄撰其碑甚详。柳公权书妙绝古今。而传灯所载百丈惟政禅师。又系於马祖法嗣之列。误矣。及观正宗记。则有惟政．法正。然百丈第代可数。明教但皆见其名。不能辨而俱存也。今当以柳碑为正。
　　古佛偈曰。如人掘路土。私人造为像。愚人谓像生。智者言路土。后时官欲行。还将像填路。像本无生灭。路亦非新故。又偈曰。诸色心现时。如金银隐起。金处异名生。与金无前后。故文殊师利言。此会诸善事。从本未曾为。一切法亦然。悉等於前际。所以正作时无作。以无作者故。当为时不为。以无自性故。任从万法纵横。常等无生之际。乃知磁石决不吸铁。无明不缘诸行。庞公临终偈曰。空花落影。阳焰翻波。永明和尚叹味其言曰。此为不堕有无之见。妙得无生之旨也。学者可深观之。
　　大智度论曰。复次有人谓地为坚牢。心无形质。皆是虚妄。以是故。佛说心力为大行般若波罗蜜。故散此大地以为微尘。以地有色香味触重故。自无所作。水少香故。动作胜地。火少香味故。势胜於水。风少色香味故。动作胜火。心无四事故。所为力大。又以心多烦恼。结使系缚故。令心力少有漏。善心虽无烦恼。以心取诸法相故。其力亦少。二乘无漏心虽不取相。以智慧有量。及出无漏道时。六情随俗分别取诸法相故。不尽心力。诸佛及大菩萨智慧无量无边。常处禅定。於世间涅盘无所分别。诸法实相其实不异。但智有优劣。行般若波罗蜜者。究竟清净。无所挂碍。一念中能散十方一切如恒河沙等三千大千国土．大地诸山微尘故。知其心有此大力。众生妄隔而不自觉知。我愿闻此法者。随顺禅定。而自修行。使称觉体本来清净。此非兴役功用之难。第约之心耳。今家山徧十方。衣食可终老。人生可忧者。皆已免离。於此不以为意。则非背负佛祖恩德乎。
　　景福顺禅师。西蜀人。有远识。为人勤渠。丛林后进皆母德之。得法於老黄龙。昔出蜀与圆通讷偕行。已而又与大觉琏游甚久。有赞其像者曰。与讷偕行。与琏偕处。得法於南。为南长子。然缘薄。所居皆远方小剎。学者过其门莫能识。师亦超然自乐。视世境如飞埃过目。寿八十余。坐脱於香城山。颜貌如生平。生与潘廷之善。将终。使人要延之叙别。延之至。而师去矣。其示众多为偈。皆德言也。有偈曰。夏日人人把扇摇。冬来以炭满炉烧。若能於此全知晓。尘劫无明当下消。又作赵州勘婆偈曰。赵州问路婆子。答云直与么去。皆云勘破老婆。婆子无你雪处。同道者相共举。又作黄龙三关颂曰。长江云散水滔滔。忽尔狂风浪便高。不识渔家玄妙意。偏於浪里飐风涛。又曰。南海波斯入大唐。有人别宝便商量。或时遇贱或时贵。日到西峰影渐长。又曰。黄龙老和尚。有个生缘语。山僧承嗣伊。今日为君举。为君举猫儿。偏解捉老鼠。
　　朱显谟世英。昔官南昌。识云庵。未几。移漕江。东以书来问佛法大旨。云庵答之曰。辱书以佛法为问。佛法至妙无二。但未至於妙。则[牙-(必-心)+?]有长短。苟至於妙。则悟心之人如实知自心究竟。本来成佛。如实自在。如实安乐。如实解脱。如实清净。而日用唯用自心。自心变化。把得便用。莫问是非。拟心思量。已不是也。不拟心。一一天真。一一明妙。一一如莲华不着水。所以迷自心故作众生。悟自心故成佛。而众生即佛。佛即众生。由迷悟故有彼此也。如今学者。多不信自心。不悟自心。不得自心明妙受用。不得自心安乐解脱。心外妄有禅道。妄立奇特。妄生取舍。纵修行。落外道．二乘禅寂断见境界。云庵之言。盖救一时之弊。然其旨要。晓然可以发人之昧昧。故私识之。
　　大本禅师被诏住大相国寺慧林禅院。将引对。有司使习仪累日。神宗皇帝御便殿见之。师既见。但山呼。即趋登殿赐坐。即就榻盘足作加趺。侍卫惊相顾。师自如也。赐茶至。举盏长吸。又荡撼之。上问。受业何寺。对曰。承天永安。盖苏州承天寺永安院耳。上大喜。语论甚久。既辞退。目送之。谓左右曰。真福僧也。侍者问。和尚见官家如何。对曰。吃茶相问耳。其天资粹美。吐辞简径。真超然可仰。
　　涿州克符道者。见临济。机辩逸格。以宗门有四料简定佛祖旨要。作偈发明之。曰。夺人不夺境。缘自带誵讹。拟欲求玄旨。思量反责么。骊珠光灿烂。蟾桂影婆娑。觌体无差[牙-(必-心)+?]。还应滞网罗。夺境不夺人。寻言何处真。问禅禅是妄。究理理非亲。日照寒光淡。山遥翠色新。直饶玄会得。也是眼中尘。人境两俱夺。从来正令行。不论佛与祖。那说圣凡情。拟犯吹毛剑。还如值木盲。进前求妙会。特地斩精灵。人境俱不夺。思量意不偏。主宾言不异。问答理俱全。踏破澄潭月。穿开碧落天。不能明妙用。沦溺在无缘。洞山悟本禅师作五位君臣标准纲要。又自作偈。系於其下曰。正中偏。三更初夜月明前。莫怪相逢不相识。隐隐犹怀昔日嫌。偏中正。失晓老婆逢古镜。分明觌面更无他。休更迷头犹认影。正中来。无中有路出尘埃。但能莫触当今讳。也胜前朝断舌才。偏中至。两刃交锋不须避。好手还同火里莲。宛然自有冲天气。兼中到。不落有无谁敢和。人人尽欲出常流。折合还归炭里坐。临济．洞上二宗相须发挥大法。而是偈语。世俗传写多更易之。以徇其私。失先德之意。予窃惜之。今录古本於此。正诸传之误。
　　报本元禅师孤硬。风度甚高。威仪端重。危坐终日。南禅师之门弟子。能踪迹其行藏者。唯师而已。师初开法。法嗣书至。南公视其名。曰。吾偶忘此僧。谓专使曰。书未欲开。可令亲来见老僧。专使反命。师即日包腰而来。至豫章。闻南公化去。因留叹息。适晦堂老人出城相会。与语奇之。恨老师不及见耳。师道化东吴。人归之者如云。尝自乞食。舟载而还。夜有盗舟人绝叫。白刃交错於前。师安坐自若。徐曰。所有尽以奉施。人命不可害也。盗既去。达旦。人来视舟。意师死矣。而貌和神凝如他日。其临生死祸福。能脱然无累如此。
　　延庆洪准禅师。桂林人。从南禅师游有年。天资纯至。未尝忤物。闻人之善如出诸己。喜气津津生眉宇间。闻人之恶。必合掌扣空若追悔者。见者莫不笑之。而其真诚如此。终始一如。暮年不领院事。寓迹於寒溪寺。寿已逾八十矣。平生日夕无佗营为。眠食之余。唯吟梵音赞观世音而已。临终时。门人弟子皆赴檀越饭。唯一仆夫在。师携磬坐土地祠前。诵孔雀经一遍告别。即安坐瞑目。三日不倾。乡民来观者堵立。师忽开目见笑。使坐于地。有顷。门弟子还。师呼立其右。握手如炊熟。久寂然。视之去矣。神色不变。颊红如生。道俗塑其像龛之。予尝过其庐拜瞻。叹其平生多潜行密用。不妄求知於世。至於死生之际。乃能超然如是。真大丈夫也。八地菩萨证无生法忍。观一切法如虚空性。犹是渐证无心。至十地中尚有二愚。入等觉已。则一分无明未尽。犹如微烟。尚能忏悔。准之梵赞。其亦自治者欤。
　　南禅师居积翠时。一夕燕坐。光属屋庐。诫侍者勿言于外。嵩明教既化。火浴之。顶骨．眼睛．齿舌．耳毫．男根．数珠皆不坏。如世尊言。比丘生身不坏。发无垢智光者。善根功德之力。如来知见之力。故行住坐卧须内外清净。彼二大老乃今耳目所接。非异世也。而独尔殊胜者。非平生践履之明验欤。予尝作二偈曰。如来功德力。内外悉清净。念起勿随之。自然心无病。形与佛祖等。道致人天护。戒净福人天。心空同佛祖。
　　予尝与数僧谒云峰悦禅师塔。拜起。拊之曰。生耶。死耶。久之。自答曰。不可推倒塔子去也。旁僧曰。今日时节正类道吾因缘。因作偈示之曰。不知即问。不见即讨。圆满现前。何须更道。维坚密身。生死病老。面前塔子。不可推倒。
　　南安嵓俨和尚。世传定光佛之应身也。异迹甚多。亦自有传。然传不载其得法师名字。但曰西峰而已。西峰在庐陵真庙。时有云豁禅师者。奉先深公之高弟。深见云门。当时龙象无有出其右者。独清凉明禅师与之齐名。谓之深．明二上座。俨和尚多以偈示人。偈尾必题四字。曰赠以之中。世莫能测。临终谓众曰。汝等当知妙性廓然。本无生灭。示有去来。更疑何事。吾此日生。今正其时。乃右胁而卧。予曰。方其入灭乃曰。吾此日生。今正其时。
