<!-- { "loadSidebar": true } -->
　　永明和尚曰。今之学者多好求解会。此岂究竟。解但为遣情耳。说但为破执耳。情消执尽。则说解何存。真性了然。寂无存泯。所以若言即与不即。皆落是非。瞥挂有无。即非正念。故三祖大师云。才有是非。纷然失心。时有僧问。凡涉有无。皆成邪念。若关能所。悉堕有无。如何是正念而知。答曰。瑞草生嘉运。林华结早春。此是禅宗之妙。於诸方便中最为亲语。
　　白云端禅师作蝇子透窗偈曰。为爱寻光纸上钻。不能透处几多难。忽然撞着来时路。始觉平生被眼瞒。作北斗藏身因缘偈曰。五陵公子游花惯。未第贫儒自古多。冷地看他人富贵。等闲不奈幞头何。予谓此老笔端有口。故多说少说皆无剩语。
　　道宣律师作二祖传曰。可遇贼斫臂。以法御心。初无痛苦。蜀僧神清引其说以左书。予读之。每失笑且叹宣暗於辨是非也。既列林法师与二祖联传。於林传则曰。林遇贼斫臂。呼号不已。故人呼为无臂林。林与二祖友善。一日同饭。怪其亦以一手进。问其故。对曰。我无臂旧矣。岂有游从之人为贼斫臂。久而不知。反相问者耶。夫二祖以求法故。世无知者。林公以遇贼故。人皆知之。宣雷同之。辱诬先圣过矣。彼神清何为者也。据以为书。又可以发一笑。虽然孟子曰尽信书不如无书。学者亦可以鉴於此。
　　慈明老人性豪逸。忽绳墨。凡圣莫测。初弃南源。归省其母。以银盆为之寿。其母投诸地。骂曰。汝少行脚负布橐去。今安得此物。吾望汝济我。今反欲置我作地狱滓耶。慈明色不怍。徐收之。辞去。谒神鼎諲公师叔。諲公。首山之子。望高丛林。住山三十年。影不出山。诸方莫有当其意者。慈明通谒称法侄。一众大笑。諲公使人问。长老何人之嗣。对曰。亲见汾阳来。諲讶之。出与语。应答如流。大奇之。会道吾虚席。郡移书欲得大禅伯领之。諲以慈明应召。湘中衲子闻其名。聚观之。予谓慈明道起临济於将仆。而平昔廓落乃如此。微神鼎则殆。亦谷泉之流也。然至人示现。要非有思议心所能知也。
　　教中有女子出定因缘。丛林商略甚众。自非道眼明白。亲见作家。莫能明也。大愚芝禅师每问僧曰。文殊是七佛之师。为什么出此女子定不得。罔明菩萨下方而至。但弹指一声便能出定。莫有对者。乃自对曰。僧投寺里宿。贼入不慎家。予滋爱其语。作偈记之。曰。出定只消弹指。佛法岂用工夫。我今要用便用。不管罔明文殊。云庵和尚见之。明日升座。用前话乃曰。文殊与罔明见处有优劣也无。若言无。文殊何故出女子定不得。只如今日行者击动法鼓。大众同到座前。与罔明出女子定。是同是别。良久。曰。不见道。欲识佛性义。当观时节因缘。亦有偈曰。佛性天真事。谁云别有师。罔明弹指处。女子出禅时。不费纤毫力。何曾动所思。众生总平等。日用自多疑。
　　大愚芝禅师。作偈绝精峭。予犹及见。老成多诵之。其作僧问洞山。如何是佛。答云。麻三斤。偈曰。横眸读梵字。弹舌念真言。吹火长尖嘴。柴生满灶烟。又作云门普字偈曰。说佛说法广铺舒。矢上加尖也太愚。明眼衲僧傍觑见。一条拄杖两人舁。又示众曰。沙里无油事可哀。翠嵓嚼饭喂婴孩。佗时好恶知端的。始觉从前满面灰。
　　李留后端愿问达观禅师曰。人死。识当何所归。答曰。未知生。焉知死。对曰。生则端愿已知。曰。生从何来。李留后拟议。达观揕其胸曰。只在这里。思量个什么。对曰。会也。只知贪程。不觉蹉路。达观拓开曰。百年一梦。又问。地狱毕竟是有是无。答曰。诸佛向无中说有。眼见空华。太尉就有中觅无。手支水月。堪笑眼前见牢狱不避。心外见天堂欲生。殊不知欣怖在心。善恶成境。太尉但了自心。自然无惑。进曰。心如何了。答曰。善恶都莫思量。又问。不思量后。心归何所。达观曰。且请太尉归宅。住润州浮玉山。禅者景向。嘉佑五年正月元日。登堂叙出世始末。大众悲恋。下座入方丈趺坐。众复拥至。以手挥曰。各就壁立。勿哗。少顷。寂然而逝。
　　予读大宋僧史会要。爱隋大臣杨公素识度明正。尝游嵩山。见画壁。指问道士曰。此何像。对曰。老子化胡成佛图。杨公曰。何不化胡成道。而反成佛耶。道士不能答。传以为名言。
　　雪窦通禅师。长沙岑大虫之子也。每谓诸同伴曰。但时中常在。识尽功成。瞥然而起。即是伤他。而况言句乎。故石霜诸禅师宗风多论内绍．外绍．臣种．王种．借句．挟带。直饶未尝忘照。犹为外绍。谓之臣种。亦谓之借。谓之诞生。然不若丝毫不隔。如王子生下即能绍种。谓之内绍。谓之王种。谓之句。非借也。借之为言。一色边事耳。不得已应机利生。则成挟带。汾阳无德禅师偈曰。士庶公侯一道看。贫富贤愚名渐次。将知修行亦须具眼。予参至此。每自嗟笑。嗟堂中首座昧先师之意而脱去。笑罗山大师不契而识岩头。及观枣栢大士之论曰。当以止观力。功熟乃证知。急亦不得成。而缓亦不得。但知常不休。必定不虚弃。如乳中有酪。要须待其缘。彼缘缘之中。本无有作者。故其酪成已。亦无有来处。亦非是本有。如来智慧海。方便亦如是。是以知古老宿行处皆圣贤之言也。
　　幽州盘山积禅师有言曰。似地擎山。不知山之孤峻。如石含玉。不知玉之无瑕。若能如是。是真出家。大法眼禅师曰。理极亡情谓。如何有喻齐。到头霜夜月。任运落前溪。果熟兼猿重。山长似路迷。举头残照在。元是住居西。邃导师曰。老僧平生百无所解。只是日日一般。虽住此间。随缘任运。今日诸上座与本无异也。
　　古之人有大机智。故能遇缘即宗。随处作主。岩头和尚曰。汝但识纲宗。本无是法。予尝与客论。灵云见桃华偈曰。三十年来寻剑客。几回叶落又抽枝。自从一见桃花后。直至如今更不疑。沩山老子无大人相。便云。从缘入者。永无退失。独玄沙曰。谛当。甚谛当。敢保老兄犹未彻在。客问予。未彻之处安在哉。为作偈曰。灵云一见不再见。红白枝枝不着花。叵耐钓鱼船上客。却来平地摝鱼鰕。
　　五祖戒禅师喜勘验衲子。时大岳．雪窦号为饱参。且有机辨。至东山之下。雪窦令大岳先往。岳包腰径入方丈。时戒归。自外见之。呼云。作什么。岳回首。以手画圆相示之。戒曰。是什么。岳曰。胡饼。戒曰。趂炉灶热更搭一个。岳拟议。曳拄杖趂出门。岳曰。显川这关西子无面目。休去好。戒暮年弃其徒。来游高安。洞山宝禅师其法嗣也。宝好名。卖之不为礼。至大愚未几。倚拄杖於僧堂前谈笑而化。五祖遣人来取骨石归塔焉。
　　沩山大圆禅师曰。道人之心。质直无伪。无背无面。无诈妄心。一切时中。视听寻常。更无委曲。亦不闭眼塞耳。但情无附物即得。从上诸圣只是说浊边过患。若无如许多恶觉．情见．想习之事。譬如秋水澄渟。清净无为。淡伫无碍。唤作道人。亦名无事人。或问。顿悟之人更用修否。曰。若真实悟得底。佗自知时节。修与不修。是两头语。今虽从缘得。一念顿悟自理。犹有无始习气未能顿净。须教渠净除现业流识。即是修也。不可别有一法教渠修行趣向。从闻入理。闻理深妙。心自圆明。不居惑地。纵有百千妙义。抑扬当时。此乃得坐披衣。自解作活计始得。以要言之。则实际理地。不受一尘。万行门中。不舍一法。若也单刀直入。则凡圣情尽。体露真常。理事不二。即如如佛。今时学者常疑佛性本来具足。何须复修。设不修行。无缘证圣。情随向背。终落断常。不知三世如来．十方菩萨所有修习。皆自随顺觉性而已。则大沩所谓修与不修是两头语。不亦宜乎。
　　法眼禅师之子。有慧明道人者。知见甚高。下视诸方。初庵於大梅山。有禅者来游。明问曰。近离何处。对曰。城都。曰。上座离城都到此山。则城都少上座。此山剩上座。剩则心外有法。少则心法不周。说得道理即住。不会即去。禅者莫能对。又迁止天台山。有彦明道人者。俊辨自负。来谒师。师问曰。从上先德有悟者么。对曰。有之。曰。一人发真归源。十方虚空悉皆消殒。举手指曰。只今天台山嶷然。如何得消殒去。明张目直视。遁去。又问诸老宿曰。雪峰塔铭曰。夫从缘而有者。始终而成坏。非从缘而有者。历劫而长坚。坚之与坏即且止。雪峰只今在什么处。予谓禅宗贵大机大用。不贵知解。云庵每曰。汝辈皆知有。只是用不得。如慧明道人。可谓善用者也。
　　予读传灯录。爱老安之子。所谓破灶堕者。深证无生。恨不与之同时而生也。绍圣中。再游庐山。见其画像。为作赞曰。嵩山屋老灶有神。民争祠之日宰烹。师与门人偶经行。即而视之因叹惊。此唯土瓦和合成。是中何从有圣灵。以杖敲之辄堕倾。须臾青衣出笑迎。谢师为我谈无生。言讫登空如鸟轻。门人问之拜投诚。伏地但闻破堕声。君看一体情非情。皎如朗月悬青冥。未证据者以事明。鞭草血流石吼升。涅盘门开见户庭。老安怜儿为作名。金屑虽贵翳眼睛。
　　金华怀志上座。性夷粹。饱经论。东吴学者尊事之。尝对客曰。吾欲会天台．贤首．唯识三宗之义。折中之。为一书以塞影迹之诤。适有禅者居坐末。曰。贤首宗祖师谓谁。志曰。杜顺和尚。禅者曰。顺有法身颂曰。怀州牛吃禾。益州马腹胀。天下觅医人。灸猪左膊上。此义合归天台．唯识二宗何义耶。志不能对。禅者曰。何不游方去。志於是罢讲。南询至洞山。时云庵和尚在焉。从之游甚久。去游湘上。庵於石头云溪二十余年。气韵闲淡。过客谒之多不言。侍者问之。答曰。彼朝贵人多知多语。我粥饭僧见之。自然口吻迟钝。去僧问。住山有何趣味。答曰。山中住。独掩柴门无别趣。三个柴头品字煨。不用援毫文彩露。又曰。万机俱罢付痴憨。踪迹常容野鹿参。不脱麻衣拳作枕。几生梦在绿萝庵。年六十二。思归江南依故人照禅师。照住龙安。遂径去。予尝作偈寄之曰。看徧三湘万顷山。江南归去卧龙安。只将一味无求法。留与丛林作样看。又曰。闹中抛掷亦奇哉。句里藏身活路开。生铁心肝含笑面。不虚参见作家来。
