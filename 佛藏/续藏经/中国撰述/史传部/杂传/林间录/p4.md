<!-- { "loadSidebar": true } -->
　　晦堂老人尝以小疾。医寓漳江。转运判官夏倚公立往见之。因剧谈妙道。至会万物为自己及情与无情共一体。时有犬卧香案下。以压尺击。又击香案曰。犬有情即去。香案无情自住。情与无情如何得成一体去。夏不能答。晦堂曰。才入思惟。便成剩法。何曾会物为己耶。老黄龙入灭。道俗请继主道场。法席之盛。初不减平时。然性真率。不乐从事。五求解去。乃得谢事闲居。而学者益亲。谢景温师直守潭州。虚大沩以致之。三辞弗往。又嘱江西彭汝砺器资请所以不应长沙之意。晦堂曰。愿见谢公。不愿领大沩也。马祖．百丈已前。无住持事。道人相求於空闲寂寞之滨而已。其后虽有住持。王臣尊礼为人天师。今则不然。挂名官府。如有户籍之民。直遣伍伯追呼耳。岂可复为也。器资以斯言反命。师直由是致书愿得一见。不敢以住持相屈。遂往长沙。盖於四方公卿意合。则千里应之。不合。则数舍亦不往也。开法黄龙十二年。退居庵头二十余年。天下指晦堂为道之所在。盖末世宗师之典刑也。
　　圆通祖印讷禅师告老於郡。乞请承天端禅师主法席。郡可其请。端欣然而来。自以少荷大法。前辈让善丛林。责己甚重。故敬严临众。以公灭私。於是宗风大振。未几年。讷公厌阒寂。郡守至。自陈客情。太守恻然目端。端笑唯唯而已。明日。登座曰。昔日大法眼禅师有偈曰。难难难是遣情难。情尽圆明一颗寒。方便遣情犹不是。更除方便太无端。大众且道情作么生遣。喝一喝。下座包腰而去。一众大惊。遮留之不可。丛林至今敬畏之。
　　南禅师住庐山归宗。火一夕而烬。大众哗噪动山谷。而黄龙安坐如平时。桂林僧洪准欲掖之而走。顾见叱之。准曰。和尚纵厌世间。慈明法道何所赖耶。因徐整衣起。而火已及座榻矣。坐是入狱。郡吏发其私忿。考掠百至。绝口不言。唯不食而已。两月而后得释。须发不剪。皮骨仅存。真点胸迎於中涂。见之。不自知泣下。曰。师兄何至是也。黄龙叱曰。者俗汉。真不觉拜之。盖其不动如山类如此。
　　曹山耽章禅师初辞洞山悟本。本曰。吾在云岩先师处亲印宝镜三昧。事穷的要。今付受汝。汝善护持。无令断绝。遇真法器。方可传委。直须秘密。不得影露。恐属流布。丧灭吾宗。夫末法时代。人多乾慧。若要辨认向去之人真伪。有三种渗漏。当机直须具眼。一．见渗漏者。机不离位。堕在毒海。二．情渗漏者。智常向背。见处偏枯。三．语渗漏者。体妙失宗。机昧终始。浊智流转於此三种。子宜知之。又纲要三偈。初。敲倡俱行。曰。金针双锁备。狭路隐全该。宝印当空妙。重重锦缝开。其次。金锁玄路。曰。交牙明中暗。功齐转觉难。力穷寻进退。金锁网鞔鞔。又其次。理事俱不涉。曰。理事俱不涉。回照绝幽微。背风无巧拙。电火烁难追。衲子当机能如电火难追。则方透三种渗漏。圆觉曰。众生为解碍。菩萨未离觉。故知脱生死於言下。自非上根大智。何以臻此。大愚以黄檗为老婆。良有以也。黄檗每曰。决定不流至第二念。就中方入我宗门。盖宗乘有旨趣。下流不悟。妄生同异。欲望大法之兴。不亦难乎。
　　龙牙和尚作半身写照。其子报慈匡化为之赞曰。日出连山。月圆当户。不是无身。不欲全露。二老洞山悟本儿孙也。故其家风机贵回互。使不犯正位。语忌十成。使不堕今时。而匡化匠心独妙。语不失宗。为可贵也。余杭政禅师尝自写照。又自为之赞曰。貌古形踈倚杖黎。分明画出须菩提。解空不许离声色。似听孤猿月下啼。政公超然奇逸人也。故其高韵如光风霁月。词致清婉。而道味苦严。古今赞偈甚多。予尤爱此二篇。
　　圭峰日用偈曰。作有义事。是惺悟心。作无义事。是散乱心。散乱随情转。临终被业牵。惺悟不由情。临终能转业。偶阅唐史。李训之败。被绿衣诡言黜官。走终南依密。密欲匿之。其徒不可。乃奔凤翔。为盩庢吏所执。训死。仇士良捕密诘之。怡然曰。与训游久。吾法遇难则救。初无爱憎。死固吾分。予谓比丘於唐交士大夫者。或见於传记。多犯法辱教。而圭峰独超然如此。为史者亦欣然点笔疾书。盖其履践之明也。观其偈则无不欲透脱情境。譬如香象摆坏铁锁。自在而去。岂若蝇为唾所涴哉。
　　云庵住归宗时。方送法眼大师茶毗。时雨新霁。泥方滑道。忽跶倒。大众争掖而起。举火把曰。法眼茶毗。归宗遭颠。呈似大众。更无可说。
　　石头大师作参同契。其末曰。谨白参玄人。光阴莫虚度。法眼禅师注曰。住。住。恩大难酬。法眼可谓见先德之心矣。众生日用以妄想颠倒自蔽光明。故多遗时失候。谓之虚度光阴。有道者无他。能善用其心耳。故赵州曰。一切但仍旧。从上诸圣无不从仍旧中得。大智度论曰。众生心性。犹如利刀。唯用割泥。泥无所成。刀日就损。理体常妙。众生自粗。能善用之。即合本妙。首楞严曰。佛谓阿难。譬如琴瑟．箜篌．琵琶。虽有妙音。若无妙指。终不能发。汝与众生亦复如是。宝觉真心。各各圆满。如我按指。海印发光。汝暂举心。尘劳先起。华严偈曰。若人欲识佛境界。当净其意如虚空。远离妄想及诸见。令心所向皆无碍。
　　大智禅师曰。夫教语皆是三句相连。初．中．后善。初直须教渠发善心。中破善。后始明善。菩萨即非菩萨。是名菩萨。法非法。非非法。总与么也。若即说一句答。令人入地狱。若三句一时说。渠自入地狱。不干教主事。故知古大宗师说法皆依佛祖法式。不知者以谓苟然语。如无着所释金刚般若是此意也。洞山安立五位。道眼明者视其题目十五字排布。则见悟本老人。如曰正中偏．偏中正．正中来．偏中至．兼中到是也。汾阳颂曰。五位参寻切要知。纤毫才动即差违。金刚透匣谁能解。唯有那叱第一机。举目便令三界净。振铃还使九天归。正中妙挟通回互。拟议锋铓失却威。
　　金刚般若曰。如我说法。如筏喻者。法尚应舍。何况非法。西天此土圣贤释者。无虑千余人。然莫如无着得佛之意。双林大士又从而申明之。无着於此判为言说法身。意以谓筏者。言说也。虽与人俱。然亦不类。如筏行水中。而实不住。非法者。二边也。在筏且不类。岂於二边而止住耶。故曰何况非法。大士偈曰。渡河须用筏。到岸不须舡。人法俱名执。悟理谁劳诠。中流仍被溺。谁论在二边。有无如取一。即被污心田。故曹洞宗旨有混不得。类不齐之语也。
　　云峰悦禅师再游泐潭。重会南禅师。叙别讲旧。相得甚欢。久之。更使一见石霜慈明老人。既至石霜。憩於山前庄。闻其坦率之风。悔来。因不复过门。径造南岳福严。未期月。掌记室。俄长老贤公化去。郡以慈明来居之。初闻夜参贬剥诸方异解。皆其平生艰难而得者。於是叹服。即投诚问道。三往三被骂而退。不胜忿。业已归之。明日复往。慈明骂如故。因启曰。某唯以不解故来问。善知识宜施方便。不蒙开示。专以骂为。岂从上所以授法之式耶。慈明惊曰。南书记。我谓汝是个人。乃作骂会耶。黄龙闻其语。如桶底脱。拜起汗下。从容论赵州因缘。呈偈曰。杰出丛林是赵州。老婆勘破没来由。如今四海清如镜。行人莫与路为雠。慈明阅之。笑曰。偈甚佳。但易一字。曰。老婆勘破有来由。其机智妙密又如此。黄龙辞去。白曰。大事毕竟如何。慈明诃曰。着衣吃饭不是毕竟。痾屎送尿不是毕竟。予尝游福严。览其山川之形胜。读思大所记曰。此山增人之志力。居之者多得道。故祖宗授法。莫不因之。虽大法之兴。必依之人。然马祖於此受让公记莂。其道大振於江西。今慈明．黄龙事迹复相类。亦足怪也。
　　生法师曰。敲空作响。击木无声。法眼禅师忽闻斋鱼声。谓侍者曰。还闻么。适来若闻。如今不闻。如今若闻。适来不闻。会么。
　　有僧尝登三生藏。取思大平生所持锡立之。疑虑横生。终不能定。忽自念曰。当一切放下却。即举锡置之。锡卓然不倾。以问予其故何哉。予曰。非特於锡则然。凡事若有心。即成差悞。试观儿辈剪纸。拟心即失。不拟心。径往无难。故道人不可须臾忘照也。
　　首楞严曰。汝元不知一切浮尘诸幻化相。当处出生。随处灭尽。涅盘曰。譬如猛火。不能烧薪。火出木尽。名为烧薪。般若灯论曰。根境理同然。智者何惊异。衲子於此见彻。方入阿字法门。
　　康僧会。天竺人。吴赤乌十年初至建业。营立茆茨。设像行道。孙权疑为矫异。召问曰。有何灵验。对曰。如来迁迹忽逾千载。遗骨舍利神耀无方。昔阿育王起塔至八万四千。塔寺之兴。表遗化也。权曰。若得舍利。当为造塔。如其虚妄。国有常刑。会请期七日。乃谓其属共结净室。以铜瓶加瓦。烧香礼请。至期无应。会求伸至三七。忽闻瓶中枪然有声。果获舍利以示权。权与群臣聚观。五色属人。权大惊而起曰。希有之瑞也。释昙谛。父肜。尝为冀州别驾。母黄氏昼寝。梦一僧呼为母。寄一麈尾并铁镂书镇二枚。既觉。而两物俱存。因而怀娠生谛。此二物乃谛前身为宏觉法师。为姚苌讲法华所献。追绎宏觉舍命。正是寄物之日。会以真诚之至。能生致舍利。谛以大愿所持。亦能死将长物。呜呼。真诚大愿之力。尚能反易生死。如意自在。况守护心城者耶。
　　庄子言。藏舟於壑。藏山於泽。释者遣语如流。至曰藏天下於天下。未有不嗒然危坐。置笔而思者。晦堂老人尝问学者此义如何。对之甚众。晦堂笑曰。汝善说道理。予作偈记其意曰。天下心知不可藏。纷纷嗅迹但寻香。端能百尺竿头步。始见林梢挂角羊。又问。列子戴两小儿论日远近不决。而质於孔子。孔子不答。其意何在。学者皆曰。圣如夫子。亦莫能辨此理。是以无说也。晦堂亦笑之。予作偈释之曰。凉温远近转增疑。不答当渠痛处锥。尚逐小儿争未已。仲尼何独古难知。
　　欧阳文忠公昔官洛中。一日。游嵩山。却去仆吏。放意而往。至一山寺。入门。修竹满轩。霜清鸟啼。风物鲜明。文忠休於殿陛。旁有老僧阅经自若。与语不甚顾答。文忠异之曰。道人住山久如。对曰。甚久也。又问。诵何经。对曰。法华经。文忠曰。古之高僧。临生死之际。类皆谈笑脱去。何道致之耶。对曰。定慧力耳。又问。今乃寂寥无有。何哉。老僧笑曰。古之人。念念在定慧。临终安得乱。今之人。念念在散乱。临终安得定。文忠大惊。不自知膝之屈也。谢希深尝作文记其事。
