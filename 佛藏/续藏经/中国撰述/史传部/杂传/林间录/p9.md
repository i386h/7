<!-- { "loadSidebar": true } -->
　　临济大师曰。大凡举唱宗乘。须一句中具三玄。一玄中具三要。有玄有要。诸方衲子多溟涬其语。独汾阳无德禅师能妙达其旨。作偈通之曰。三玄三要事难分。得旨忘言道易亲。一句明明该万象。重阳九日菊花新。非特临济宗喜论三玄。石头所作参同契备具此旨。窃尝深观之。但易玄要之语为明暗耳。文止四十余句。而以明暗论者半之。篇首便标曰。灵源明皎洁。枝派暗流注。又开通发扬之曰。暗合上中言。明明清浊句。在暗则必分上中。在明则须明清浊。此体中玄也。至指其宗而示其意。则曰。本末须归宗。尊卑用其语。故下广叙明暗之句。奕奕联连不已。此句中玄也。及其辞尽也。则又曰。谨白参玄人。光阴莫虚度。道人日用能不遗时失候。则是真报佛恩。此意中玄也。法眼为之注释。天下学者宗承之。然予独恨其不分三法。但一味作体中玄解。失石头之意。李后主读当明中有暗注辞曰。玄黄不真。黑白何咎。遂开悟。此悟句中玄为体中玄耳。如安楞严破句读首楞严。亦有明处。予惧学者雷同其旨。宗门妙意指趣。今丛林绝口不言。老师宿德日以凋丧。末学小生日以哗喧。无复明辩。因记先德铨量大法宗趣於此。以俟有志者。
　　此方教体以音闻应机。故明导者假以语言。发其智用。然以言遣言。以理辨理。则妙精圆明未尝间断。谓之流注真如。此汾阳所谓一句明明该万象者也。得之者。神而明之。不然。死於语下。故其应机而用。皆脱略窠臼。使不滞影迹。谓之有语中无语。此汾阳所谓重阳九日菊花新者也。三玄之设。本犹遣病。故达法者贵其知意。知意则索尔虚闲。随缘任运。谓之不遗时。此汾阳所谓得意忘言道易亲者也。古塔主喜论明此道。然论三玄则可以言传。至论三要则未容无说。岂不曰。一玄中具三要。有玄有要。自非亲证此道。莫能辩也。
　　庐山玉涧林禅师作云门北斗藏身因缘偈曰。北斗藏身为举扬。法身从此露堂堂。云门赚杀佗家子。直至如今谩度量。五祖戒禅师。云门的孙。有机辩。尝罢祖峰法席。游山南。见林。问作偈之意。林举目视之。戒曰。若果如此。云门不直一钱。公亦当无两目。遂去。林竟如所言。而戒暮年亦失一目。今妄意测度先德之旨。疑悞后生者。亦可以少戒。
　　天台宗讲徒曰。昔智者大师闻西竺异比丘言。龙胜菩萨尝於灌顶部诵出大佛顶首楞严经十卷。流在五天。皆诸经所未闻之义。唯心法之大旨。五天世主保护秘严。不妄传授。智者闻之。日夜西向礼拜。愿早至此土。续佛寿命。然竟不及见。唐神龙初。此经方至广州翻译。今市工贩鬻徧天下。而学者往往有毕生不曾识之者。法轻则信种自劣。可叹也。
　　古老衲住山。多托物寓意。既自游戏。亦欲悟人。如子湖之畜犬。道吾之巫衣端笏。独雪峰．归宗．西院皆握木蛇。故雪峰寄西院偈云。本色住山人。且无刀斧痕。予元符间至踈山。见仁禅师画像亦握木蛇。尝有僧问曰。和尚手中是什么物。答曰。是曹家女。因叹其孤韵超拔。能清凉热恼。为作赞曰。三支习气其毒炽然。熏蒸识心盘屈纠缠。众生不明横生疑怖。忽然见之輙自惊仆。空华世间本离生灭。廓然十方露其窟穴。惟矮师叔是大幻师。与夺万法自在娱嬉。乃知大千皆公戏具。手中木蛇是曹家女。
　　永明和尚问曰。此根本识心既称为一切法体。又云常住不动。只如万法即此一心有。离此一心有。若即心。万法迁变。此心云何称为常住。若离此心。复云何得为一切法体。自答曰。开合随缘。非即非离。以缘会故合。以缘散故开。开合但缘。卷舒无体。缘但开合。缘亦本空。彼此无知。能所俱寂。故密严经偈曰。譬如金石等。本来无水相。与水共和合。若水而流动。藏识亦如是。体非流动流。诸识共相应。与法同流转。如铁因磁石。周回而转移。二俱无有思。状若有思觉。赖耶与七识。当知亦复然。习绳之所系。无人而若有。普徧众生身。周行诸阴趣。如铁与磁石。展转不相知。予尝谛观一切众生迷於动转迁移之中。生心执着以为实然。以是横计有生有死．罪行福行。如婴儿自旋。见屋庐转。诸佛大悲为作方便。以无情之类无有心念而亦有迁流。为譬识心本来自寂。即入无生大解脱门。
　　潭州道吾山有湫。毒龙所蛰。堕叶触波。必雷雨连日。过者不敢喘。慈明与泉大道同游。泉牵其衣曰。可同浴。慈明掣肘径去。泉解衣跃入。霹雳随至。腥风吹雨。林木掀播。慈明蹲草中大惊。意泉死矣。须臾。晴霁。忽引颈出波间。笑呼曰。[囗@力]。又尝夜坐融峰顶。有大蟒绕盘之。泉解衣带缚其腰。中夜不见。黎明。策杖徧山寻之。带缠枯松之上。盖松妖也。又自后洞负一石罗汉像至南台。像无虑数百斤。众僧惊骇。莫知其来。后洞僧亦莫知其去。遂相传至今。号飞来罗汉。又过衡山县。见屠者斫肉。立其旁作可怜之态。指其肉。又指其口。屠问曰。汝哑耶。即点头。屠大怜之。割巨脔置钵中。泉喜出其望外。连呼曰。感谢。市人皆笑。泉自若而去。后住南岳芭蕉庵。遭横逆。民其衣。役郴州牢城。盛暑负土[祝/土]城经通衢。弛担而坐。观者如堵。说偈曰。今朝六月六。谷泉受罪足。不是上天堂。便是入地狱。言讫。微笑而寂。异香郁然。郴人至今供事之。泉亲见汾州无德禅师。南山清源道人谓予曰。我十余年作老黄龙侍者。闻其说见慈明事甚详。尝喟然叹曰。我平生不得谷泉．文悦。又争识得慈明。
　　灵源禅师谓予曰。道人保养。如人病须服药。药之灵验易见。要须忌口乃可。不然服药何益。生死是大病。佛祖言教是良药。染污心是杂毒。不能忌之。生死之病无时而损也。予爱其言。追念圆觉经曰。末世诸众生。心不生虚妄。佛说如是人。现世即菩萨。法华经曰。若起精进心。是妄非精进。但能心不妄。精进无有涯。南岳思大禅师悟入法华三昧。即诵曰。是真精进。是名真法供养。汾阳无业大达国师。一生答学者之问。但曰莫妄想。是谓称性之语。见道径门。而禅者易其言。反求玄妙。可笑也。
　　三祖信心铭．志公十二时歌．永嘉证道文。禅者不可不诵。退之见大颠事．傅大士四相颂。虽不言於宗门。何伤乎。
　　定上座。不知何许人。临济会中。号称龙象。初至临济。问。如何是祖师西来意。临济下座。搊住曰。速道。速道。定拟议。济掌之。辄推去。傍僧呼曰。何不礼拜。定拜起。汗如雨。因大悟。岩头．雪峰．钦山三人往河北。道逢定镇府来。问曰。临济和尚徤否。定曰。已化去也。相顾叹息。又问。有何言句示众。定曰。寻常上堂曰。汝等诸人赤肉团上有一无位真人。常自面门出入。未证据者看。钦山曰。何不道。赤肉团上非无位真人。定忽擒住曰。且道无位真人与非无位真人相去多少。速道。速道。钦色动。不能对。岩头．雪峰劝解之。定曰。若不是这两个老冻醲。[祝/土]杀尿床鬼子。又过桥。见三讲人方论法义。定倚杖听之。讲者戏问曰。禅者。如何是禅河穷到底。定捉住。欲抛置水中。两讲人惊抱持之哀告。定曰。若不是汝辈。且教这汉穷到底。临济宗旨。贵直下便见。不复留情。定公所用。舒卷自在。如明珠走盘。不留影迹。可畏仰哉。
　　南禅师居积翠。时有僧侍立。顾视久之。问曰。百千三昧。无量妙门。作一句说与汝。汝还信不。对曰。和尚诚言。安敢不信。南公指其左曰。过这边来。僧将趋。忽咄之曰。随声逐色有甚了期。出去。一僧知之。即趋入。南公理前语问之。亦对曰。安敢不信。南公又指其左曰。过这边来。僧坚不往。又咄之曰。汝来亲近我。反不听我语。出去。其门风壁立。虽佛祖亦将丧气。故能起临济已坠之道。而今人诬其家风但是平实商量。可笑也。
　　子常爱王梵志诗云。梵志翻着袜。人皆谓是错。宁可刺你眼。不可隐我脚。寒山子诗云。人是黑头虫。刚作千年调。铸铁作门限。鬼见拍手笑。道人自观行处。又观世间。当如是游戏耳。
　　净业障经曰。世尊谓无垢光曰。寝梦犯欲。本无差别。一切诸法本性清净。然诸凡夫愚小无智。於无有法不知如故。妄生分别。以分别故。堕三恶道。古佛同声说偈曰。诸法同镜像。亦如水中月。凡夫愚惑心。分别痴恚爱。诸法常无相。寂静无根本。无边不可取。欲性亦如是。然教乘所论。开遮不一。故曰九结十缠。性虽空寂。初心学者。且须离之。是以诸佛所说深经。先诫不可於新发意菩萨说。虑种子习重发起现行。又为观浅根浮。信解不及故也。
　　道吾真禅师孤硬。具大知见。与杨岐会禅师俱有重名於禅林。当时慈明会中。先数会．真二大士为龙象。然开法。皆远方小剎。众才二十余辈。诸方来者。必勘验之。往往望崖而退甚多。真卧病。院主问。和尚近日尊候如何。答曰。粥饭头不得气力。良久。曰。会么。对曰。不会。曰。猫儿尾后带研槌。或问。如何是佛。答曰。洞庭无盖。予作偈曰。洞庭无盖。冻杀法身。赵州贪食。牙齿生津。
　　翠嵓真点胸。英气逸群。不虚许可。尝客南昌章江寺。长老政公亦嗣慈明。性喜讲说。学者多尚义学。真一日见政。则以手抠其衣。露两胫缓步而过。政怪问之。对曰。前廊后架皆是葛藤。正恐绊倒耳。政为大笑。又问曰。真兄。我与你同参。何得见人便骂我。真熟视曰。我岂骂汝。吾畜一喙。准备骂佛骂祖。汝何预哉。政无如之何而去。见南禅师曰。我佗日十字街头做个粥饭主人。有僧自黄蘗来。我必勘之。南公曰。何必他日。我作黄蘗僧。汝今试问。真便问。近离什么处。曰。黄蘗。真曰。见说堂头老子脚跟不点地。是否。曰。上座何处得这消息来。真曰。有人传至。南公笑曰。却是汝脚跟不点地。真亦大笑而去。好问学者。鲁祖当日见来参者。何故便面壁去。未有契其机者。自作偈曰。坐断千山与万山。劝人除却是非难。池阳近日无消息。果中当年不自观。
　　衡岳楚云上人。生唐末。有至行。尝刺血写妙法莲华经一部。长七寸。广四寸。而厚半之。作栴檀匣藏於福严三生藏。又刻八字於其上。曰。若开此经。誓同慈氏。皇佑间。有贵人游山见之。疑其妄。使人以钳发之。有血如线出焉。须臾。风雷震山谷。烟云入屋。相捉不相见。弥日不止。贵人大惊。投诚忏悔。嗟乎。愿力所持。乃尔异也。予尝经游。往顶戴之。细看血线依然。贯休有诗赠之曰。剔皮刺血诚何苦。为写灵山九会文。十指沥乾终七轴。后来求法更无君。
