<!-- { "loadSidebar": true } -->
　　俗缘张氏。定州九门人。年十九时为书生。刻意玄理。因灵裕法师。讲华严经。试往听之。便彻悟。乃投裕为师。裕观荣勤摄。遂即度之。及受具后。专业律宗。以地持为学。先属周废二教。韬形俗壤。强外同其尘。而内服道味。及隋初再教。随缘通化。曾无执着。年登四十。务道西游。行至上党。潞城黎城诸山。依岩结宇。即求潜遁。既懿德是充。缁素归仰。荣形解雄邃。称病设方。诸有餐饮。咸韵至泽。礼供日隆。投造填委。以隋末陵乱。希全戒德。极力护持。躬当法主。每年春夏。立方等般舟。秋冬各兴坐禅念诵。僧尼别院。致使五众烟随。百供鳞集。自晋魏韩赵周郑等邦。释种更新其戒。常往韩州乡邑县延圣寺。立忏悔法。刺史风同仁。素奉释门。家传供养。送舍利三粒。遗行道众。荣年垂八十。亲率道俗三千人。步野迎路。由二十余里。傧从之盛。誉满当时。既达寺中。乃告众曰。舍利之德。挺变无方。若累业有销。请所可遂。乃人人前。别置水钵。加以香炉。通夜苦求。至期钵内。总获舍利。四百余粒。声名达于乡邑。县令惧其聚众。有坠条章。捺停其事。当夕怪兽。鸣其厅宇。官民竟夜不安。明旦陈悔。方从荣法。武德九年夏。于潞城交障村。立法行道。所住堂舍。忽自崩坏。龛像舍利。宛然挺出。布在庭中。一无所损。又贞观七年。清信士常疑保等。请荣于州治法住寺。行方等悔法。至七月十四日。有本寺沙门僧定者。戒行精固。于道场内。见大光明。五色间起。从上而下。中有七佛。相好非常。语僧定云。我是毗婆尸如来。真等正觉。以汝罪销。故来为证。然非本师。不与授记。如是六佛。皆同此词。最后一佛云。我是汝本师释迦牟尼也。为汝罪销。故来授记。昙荣是汝灭罪良缘。於贤劫中名普宁佛。汝身器清净。后当作佛。名为普明。若斯之应。现感灵祥。后卧疾于床。眼中流泪。弟子圆宗曰。和尚生来念慧。必无不意。何事悲泣。答曰。吾死日将逼。恨更不得为诸大众洗濯罪累耳。以贞观十三年十二月。终于法住寺。春秋八十有五。

　　释明净

　　高密人。少出家。味定为业。洁志忠恪。谨厚澄肃。常居海畔蒙山宴坐。经数十载。人莫测之。后南游东越天台诸山。禅观在怀。动止适时。同侣禅徒。未之弘仰。山粒致绝。日至村中。每从乞食。赍还中路。值於群虎。皆张口闭目。若有饥相。净曰。吾经行山泽多矣。虎兕无心畏之。今列于路旁。岂非为食耶。乃以匙抄饭内其口中。余者对而啖尽。明日乞食。虎又如前。频有此缘。同伴乃异其度。尝值亢旱。苗稼并枯。淫祀之流。妄祈邀请。虽加恳恻。终不能致。净曰。可罢诸邪祷。吾独能降。遂结斋静室。七日平旦。云布雨施。高下滂注。百姓利焉。顶戴若圣。贞观三年。从去冬至来夏。六月逈然无雨。天子下诏。释李两门。岳渎诸庙。爰及淫祀。普令雩祭。于时万里赫然。全无有应。朝野相顾。惨怆无赖。有潘侍郎者。曾任密州。知净能感。以状奏闻。勑召至京。令住祈雨。告以所须。一无损费。唯愿静念三宝。慈济四生。七日之后。必降甘泽。若欲酬德。可国内空寺并私度僧。并施其名。得弘圣道。有勑许焉。虽无供给。而别赐香油。于庄严寺。静房禅默。至七日向晓。问守卫者曰。天之西北应有白虹。可试观之。寻声便见。净曰。雨必至矣。须臾云合。骤雨忽零。比至日晡。海内通洽。新雨初晴。农作并务。苗出陇。而无雨嗣。萎仆将死。投计无所。左仆射房玄龄。躬造净所。请重祈雨。净曰。雨之升降。自出帝臣。净有何德。敢当诚寄。前许无报。幽显同忧。若修素请。雨亦应至。以事闻奏。帝又许焉。乃勑权停俗务。合朝受斋。净乃依前静坐。七日之末。又降前泽。四民欢泰。遂以有年。勑乃总度三千僧。用酬净德。但以京辇喧杂。性不狎之。请还本乡之义胜寺。山居继业。竟不测其存没。

　　释道宣

　　姓钱。丹徒人。其先出自广陵太守让之后。盛德百代。母娠而梦月贯怀。复梦梵僧语曰。汝所妊者。即梁朝僧佑律师。南齐剡溪隐岳寺僧护也。宜从出家。四月八日降诞。九岁能赋十五厌俗。诵习诸经。依智頵律师受业。十六落发。日严道场。专精克念。感舍利现于宝函。隋大业年中。从智首律师受具。习律才听一徧。方议修禅。頵师呵曰。夫适遐自迩。因微知章。修舍有时。功愿须满。未宜即去律也。抑令听二十徧已。乃坐山林行定慧。晦迹於终南仿掌之谷。所居乏水。神人指之。穿地尺余。其泉迸涌。时号为白泉寺。猛兽驯伏。每有所依。名华芬芳。奇草蔓延。隋末徙崇义精舍。载迁丰德寺。尝因独坐。护法神告曰。彼清宫村。故净业寺地。道可习成。闻斯卜焉。焚功德香。行般舟定。时有群龙礼谒。若男若女。化为人形。沙弥散心。顾盻邪视。龙赫然发怒。将搏攫之。寻追悔。吐毒井中。宣知封闭。人或潜开。往往烟上。审其神变。或送异华一奁。形似枣华。大如榆荚。香气馝馟。又供奇果。梨柰。味甘色洁。非人间所遇也。有处士孙思邈。常隐於终南山。与宣相接。结林下之交。每一往来。议论终夕。时天旱。有西域僧。于昆明池。结坛祈雨。诏有司备香灯供具。凡七日。池水日涨数尺。有老人夜诣宣求救。颇形仓卒之状。曰弟子。即昆明池龙也。时之无雨。乃天意也。非由弟子。今西僧取利于弟子。而欺天子言祈雨。命在旦夕。乞法力加护。宣曰。吾无能救尔。尔可急求孙先生。老人至思邈石室。冤诉再三。云宣律师示我。故敢相投也。邈曰。我知昆明池龙宫。有仙方三十首。示余。余乃救尔。老人曰。此方上界。不许辄传。今事急矣。固何所吝。少选。捧方而至。邈曰。尔速还。无惧番僧也。自是池水大涨。数日溢岸。西僧术尽。及西明寺初就。诏宣充上座。三藏奘师至止。诏与翻译。贞观中。于西明寺行道。足跌。前有物扶持。履空无害。熟视之。乃少年也。宣遽问。何人。中夜在此。少年曰。某非常人。即毗沙门天王之子那咤也。护法之故。拥护久矣。宣曰。贫道修行。无事烦太子。太子威神。自在西域。有可作佛事者。愿为致之。太子曰。某有佛牙宝掌。俄授於宣。宣保录供养焉。复次庭除。有一天来。礼谒。谓宣曰。律师当生睹史天宫。持物一苞。云是棘林香。后十旬安坐而化。门人窆于坛谷石室。其后树塔三所。高宗下诏。令饰图写宣之(宣着续高僧传)。

　　释义湘

　　俗姓朴。鸡林府人。生且英奇。长而出离。逍遥入道。年临弱冠。闻唐土教宗鼎盛。与元晓法师。同志西游。行至本国海门唐州界。计求巨舰。将越沧波。倐于中途遭其苦雨。遂依道旁土龛间隐身。以避飘湿。迨乎明旦。相视乃古坟骸骨旁也。天犹霢霖。地且泥涂。尺寸难前。逗留不进。又寄埏甓之中。夜之未央。俄有鬼物为怪。晓公叹曰。前之寓宿。谓土龛而且安。此夜留宵。托鬼乡而多崇。则知心生故种种法生。心灭故龛坟不二。又三界唯心。万法唯识。心外无法。胡用别求。我不入唐。却携囊返国。湘乃只影孤征。誓死无退。以总章二年。附商[舟*召]达登州分卫。到一信士家。见湘容色挺拔。留连门下。既久。有少女丽服艳妆。名曰善妙。巧媚诲之。湘之心石。不可转也。女调不见答。顿发道心。於前矢大愿言。生生世世。归命和尚。习学大乘。成就大事。弟子必为檀越供给资缘。湘乃径趋长安终南山。智俨三藏所。综习华严经。时康藏国师为同学也。乃议回程。传法开诱。复至文登旧檀越家。谢其数稔供施。便募商[舟*召]。逡巡解缆。其女善妙。预为湘办集法服。并诸什器。可盈箧笥。运临海岸。湘[舟*召]已远。其女咒之曰。我本实心供养法师。愿是衣箧。跳入前[舟*召]。言讫。投箧于骇浪。有顷疾风吹之。遥望径跳入[舟*召]矣。其女复誓之。我愿自身化为大龙。扶翼舳舻。到国传法。于是攘袂投身于海。果然身形夭矫。或跃蜿蜒。其舟底宁。达于彼岸。湘入国之后。徧历山川。於驹丽百济。地灵山秀。真转法轮之所。无何权宗异部。聚徒可半千众矣。湘默作是念。大华严教。非福善之地。不可兴焉。时善妙龙。恒随作护。潜知此念。乃现大神变。於虚空中。化成巨石。纵广一里。盖于伽蓝之顶。作将堕不堕之状。群僧惊骇。罔知攸趣。四面奔散。湘遂入寺中。敷阐斯经。冬阳夏阴。不召自至者多。国王钦重。讲树开花。谈丛结果。登堂睹奥者。则智通表训梵体道身等数人。皆啄巨[谷-禾+卵]飞出迦留罗鸟焉。凡弟子请益。随疑解滞。必无滓核。自是已来。云游不定。卓锡而居。学似蜂屯。执笔怀铅。抄如结集录。载言如是义门。随弟子为口。如云道身章是也。或以处为名。如云锥穴问答等数章疏。皆明华严性海。毗卢遮那无边契经义例也。湘终於本国。塔亦存焉。号海东华严初祖也。

　　释鉴元

　　素行甄明。范围律道。讲华严经。号为胜集。日供千人粥食。其仓簟中。米粟才数百斛。取之不竭。其山寺多征应。有慧观禅师。见三百余僧。持莲灯凌空而去。历历如流星焉。开元中。崔冀公宁。拟其妖妄。躬自入山宿。见山四面各三十里火光。至第三夜。有百余支灯现。兼红光千尺余。冀公蹶然作礼。叹未曾有。时松间出金色手。长七尺许。有二菩萨。黄白金色闪烁。庭前栢树上。昼现一灯。其明如日。横布玻璃山。宝珠一颗。圆一丈。熠爚可爱。西岭山门。悬大虹桥。桥上梵僧童子老叟间出。有二炬。烂然空中。如相迎送交过之状。下有四菩萨。两两偶立。放通身光。高六七十尺。复见大松林后。忽有寺额。篆书三学字。又灯下垂绣带二条。东林之间。夜出金山。月当于午。金银二色。灯列于知铉师坟侧。韦南康皋。每三月就寺。设三百菩萨大斋。菩萨现形捧灯。僧持香灯引挹之。大中八年。改额曰开照。

　　释法秀

