<!-- { "loadSidebar": true } -->
　　法空比丘呵责乐着沐浴弟子云。汝等比丘。明知法师沐浴之法。比丘白言。我等能知。是故常沐浴。法空比丘又更问云。若能知者可教於我。弟子白言。是非难事。水木火釜香灰等具。如法备足。调於温汤不热不寒。沐浴身体垢秽不净。一切诸人皆悉知之。法空比丘告弟子言。汝所习者。是非沙门沐浴之法。一切男女在家之族沐浴仪式。经於多劫虽沐浴身体。黑业之垢念念增故。依彼法者更无出离三途旧里。只是造置热地狱业。何由沐浴离身垢哉。剃头染衣成法师形。永异俗形。以形异知心可异俗。以是明知。沙门沐浴不同俗法。犹为我说。弟子闭口不知所答。法空比丘告弟子言。汝未明知沙门沐浴心行作法。何常沐浴生爱着哉。我今为汝说沐浴法。凡法师心。少欲知足是真所行。昔若盛时胡国往诣请求佛法。彼国北山有一伽蓝才十余僧。出入止住皆持禁戒。不许浮囊。悉具威仪不倾油钵。我时来至彼山寺毕。为洗身垢构於温室。先以上分供养住僧。上座和尚引率诸僧。威仪具足来至温室。不悞僧次着座上竟。烧香散华胡跪合掌。劝请十方诸佛菩萨贤圣等众沐浴供养。同声赞叹诸佛菩萨。发大愿云。我等今生乃至究竟最未后身。常以如是沐浴如来菩萨贤圣。愿垂慈悲救济众生身心之垢。如是发愿顶礼三宝。然后经时上座比丘临沐浴时。端身安座闭目思惟。弹指数反。从眼泪下悲愁罔限。其余比丘亦皆如是。时我不知沐浴因缘。未染佛法。见此所作合掌白言。和尚何故弹指思惟。泪流忧愁不敢沐浴。愿说因缘我乐欲闻。上座比丘即答我言。法师若欲澡浴之时。温室上分供养三宝普施一切。上所作正欲沐时。以僧次第必应沐浴。若有客僧沙弥男女从近边所而复来会。本住僧等出迎客僧。和颜问讯不生违背。发敬尊重生大师想。或父母或生极爱一子之想。而不分别是亲是疎及知不知。亦不分别是男是女或贤或愚。必令沐浴无空过者。纵自不沐虽经多年。客比丘僧必令沐浴。所以者何。若於温室生悭贪心。但自身与眷属沐乐。不施他人及僧俗等。或加骂詈或时摈出。决定死后入热地狱。焚烧身分饮三热丸。经多劫数不知出时。欲见罪报出僧护等诸经论中。努力努力。於温室时勿生贪心。又诸比丘及余男女。若有道心欲得二世广大利益。当设温室供养四众。随力所堪拾薪汲水。又设粥浆内衣炭等诸沐浴具。常怀大悲供养众僧及诸病者。令离尘秽亦令治病。所以者何。温室功德无量无边。首陀会天由温室力。身色光明胜余诸天。生生处处离烦恼垢。内外明洁入净佛地。由是因缘自身虽不沐浴。摧骨尽力当施诸僧。深诫自身乐着欣求。不沐浴身为净身垢。才沐浴时一心悲呻而作是观。我从无量无数劫来。常所沐来三热汤也。彼汤洗除我身垢者。早证无垢大菩提位。纵尽身分恼乱狱率。倍烦恼垢增轮回尘。有何不饱生沐浴心。何况才得希有人身。幸值释迦像法中间。沐浴法水可洗心垢。於有为汤生爱着哉。假使尽力聚集一切山林树木。倾於大海无量诸水。日日温室洗我身分。四大和合精血不净。五体四支何时清净。如是思惟不生爱着。又应观察於温室所生地狱想。见釜当生热铁之想。见汤应生融铜沸想。於汲汤人生狱率想。入汤船时应生入於极热铁鑵受极苦想。磨体垢时应生我身入狱率掌摧折身分攫裂血肉惊怖之想。为止息故。卧坐之时当生卧坐热铁大地受深苦想。饮粥浆时应生饮於沸铜汤想。着内衣时应生极热炎火铁衣着缠身想。如是思惟不生一念乐浴之心。如是事观但随行者智慧宽狭其相无量。是事温室复有理观温室作法。我身心外无求温室。观我腹内即是釜船。血脓泪等即是汤水。三百六十诸骨骸等乃是薪木。我身燸气是即火炎。我身诸皮乃应内衣。心王即是沐浴之人。心所即是温室维那。如是心王及心所调业果报。温室汤水沐浴自在。流转生死实应悲叹。又应思惟。净戒如水智慧如火。烦恼如薪慈悲如釜。以净戒水满慈悲釜。以智慧火烧烦恼薪。由是定慧相应。温水心中流出。以是法水洗除无始妄想心垢。恶业之垢烦恼之尘。须臾须臾令自然消灭。佛性之体真如之理。剎那剎那微妙显现。自佗无垢内外清净。天魔外道不能污秽。生死烦恼更不尘染。如是观行是真沐浴。如是思惟是名理温室。自今以后如是习学。世间温室非真沐浴。况复可怖后世罪报。谁有智者不随此语。但诸愚夫醪迷不解。上座比丘说此事已。更不沐浴即还本房。余比丘亦皆不沐浴。我闻此说不觉泪流。深发道心常愿沐浴观心之温水。於诸世间温室沐浴不生希望。才得沐浴犹生入於热地狱想。是故汝等信我所说。不应着於温室沐浴。常念无常而观心性之沐浴法水永离心垢。弟子比丘闻大师之诫。深怀惭愧永绝沐浴。希求法水固持戒品。习学正教永发道心。是故应知。心佛众生三无差别。应观法性真如寂静。诸法心起不思议故。

　　○念佛

　　有一比丘名曰定觉。白明智言。我今无智亦无戒行。人中之牛羊花园之枯木。但称佛名念佛为业。唯愿和尚为我宣说称念佛名功德心行。明知和尚和颜向之。告比丘言。善哉善哉。汝真知识。能知生死崖岸苦岸。三归者即是菩提之初道。应修念佛。念佛是最上之行法。所以者何。向上虚空直下大地侧见於四方。一切处处。若天若人鬼畜等类。皆蒙诸佛大悲方便。才得免苦或入乐城。是故发心求佛道者。舍於余业但念诸佛并称名号。以是功德。度於生死瀑流之大海。证於涅盘寂静解脱。我今为汝说於称念佛名仪式。如我昔时初发之道心。为求佛法巡诸国中。或入深山食艹而住。或住冢间乞食而径。或住于伽蓝永仕习学。或交聚落出入往来。如是如是经历多年。访习佛法寻求戒律。师子国中有一孤山。岑串半天谷彻幽地。其孤山中有一伽蓝。才有一僧。人迹难通。我时寻登往诣于伽蓝。三七日之间精进经行。见僧所行甚为希有。不持经教法文等之具。日夜六时沐浴精进。入於堂内一心弹指。闭目思惟举声唱云。南无十方诸佛如来。一唱名毕良久思惟。复发声言。南无大圣释迦牟尼如来。良久思惟。复称释迦如前无异。如是思惟称佛名号。百反千反从眼泪流。如春细雨亦如泉水。但除食时大小便利。於其余时相欠如是。烧香散华时节果食如法供养。称佛名号闭目思惟更无余事。我即思惟。然是愚僧无所知故。才称佛名不修余业。不可亲近早当远离。复更思惟。我今试问比丘所作。作是念已往比丘所。合掌白言。大德比丘住此深山经几年序。亦有何缘但称佛名不修余业。比丘谛听。我今细知比丘心行。谦我所行设於试问。虽须不答。但以大悲息汝迷心。汝比丘僧若真欲求大菩提道。早止息於慢劣他心。但发随喜恭敬一切。勿轻佛法。所以者何。佛法甚深非凡所识。称南无佛微小音声。能辨一切世出世间有为无为事理之功德。譬如龙子初生七日。而能雨甘水普润一切。亦如频伽在卵[谷-禾+卵]之中。声胜众鸟哀雅微妙。称南无佛一音声中。然彼如来从初发心及证极果。於其中间一切功德．智慧．慈悲．禅定．解脱．一切善根。皆悉具足无有缺减。所以者何。如是功德和合庄严名为佛陀。心性体相名号仪式但一无异。为化众生所现名号体相不同。若寻本性如如空寂。以是因缘称佛名时具诸功德。念体性时亦具称名功德等事。更互具足更无所缺。犹如大纲牵一目时。一切诸目皆悉振动。亦如丸香诸香合故。烧一分时众香馥[苟-口+匕]。是故比丘但称佛名不修余善。直至道场破魔军已证大菩提。我闻此语深怀惭愧。叩头求救。惟愿大师为我宣说念佛方法。比丘语言。称念佛名有多方法。我为略说示其一两句。若欲称念诸佛名号。於清净地安置佛像。幡盖华幢妙华灯明。如法庄严尽力不怠。沐浴香汤令身清净。杨柳含口以水净垢。着於净衣不起染着。心狂所起贪瞋痴等呵责被。迷乱烦恼一一而伏制之莫令不起。然起大悲发弘誓言。我及众生无明迷乱。不知诸法是非之相。亦复不知真如寂静实相之法。死此生彼流转无穷。受善恶身经劫不尽。虽惭此苦不知遁方。如折羽鸟翻飞无便。亦如盲人见色无由。诸佛如来发大悲愿。能除迷暗智慧日光。朗度群生令生惠解。是故我今但称佛号并念功德。因佛之誓愿发於惠眼。及无始生死际限。明照法界自然无碍。如是思惟一心称念诸佛名号。复更思惟诸佛之名号希有得闻。若得才闻除无量劫烦恼恶业。常生善趣。诸魔外道不能娆乱。犹如妙药。但闻药名延三百岁长远寿命。亦如咒王。才得闻时诸毒恶气自然消灭。何况一心称念佛陀功德利益无量无边。是故我今除诸乱心一心称名。如是思惟称念佛名。复更思惟如来妙相甚深微妙。尽说妙行多劫修行。所谓誓发四弘之大愿。舍法界财施诸众生。求眼施眼。求耳施耳。求手施手。求足施足。乞骨随者施与骨髓。乃至身命普施一切。经无量劫遍於法界。行如是施心无厌离。於其中间不起想。能施所施差别之心。持戒．精进乃至智慧遍於法界。经无量劫不起想。如前布施。如是修行自行化佗。无量功德感得微妙自受用身。周圆无际相好功德。无见顶相遍於法界。眉间白毫亦遍于法界。乃至一切诸根相好身分毛孔一一无边无限。善根所引生故。色身智慧十力无畏。慈悲神通三昧道品。皆遍法界而不杂乱。更互而住自受法乐凝然寂静。况发大悲还念本愿。愍众生故示现应身。隐尊特身居分段土。身有形量大小差别。士有净秽凡圣万差。於所现身相好功德亦不思议。青莲华眼绀毛睫相。雪山白齿牛王步相。频伽音声师子臆相。一一之相好非是恶法。无量功德和合所成。系心思惟举声称名。灭除众苦定得安乐。愿如诸佛我亦如是。感得相好功德之身。为诸众生作大依止。运载自佗直至菩提。如是思惟一心称名。复更思惟。诸佛名号具无量德。於地狱中得闻佛名。猛火消灭变成莲池。於饿鬼中得闻佛号。甘露现前饥苦已消。修罗人天各随所应。或除怖畏贫穷五衰生诸善法。今世安乐将来证果。如是利益称念佛时自然具足。是故一心称念佛名。复更思惟。诸佛方便甚深微妙也。其有众生一心称名。无碍智慧自然知见来至其所。伸慈悲手而摩顶守护。教化引接。增益於善法。减於恶法。渐渐教化而令入佛道。如净圆月之自然浮水。亦如孔雀之依雷怀妊。有如是益。
