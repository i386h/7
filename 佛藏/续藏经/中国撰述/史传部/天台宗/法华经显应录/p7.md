<!-- { "loadSidebar": true } -->
　　僧孝慈。居慈门寺。自幼依信行禅师说三阶佛法。以修苦行。身常乞食。着粪扫衣。六时礼忏。随所住处亦以是化人。唱言诵大乘经者则入十方阿鼻地狱。急须忏悔。一时在岐州说法次。彼有优婆夷持法华经劝诸有缘同诵。师言曰。汝持法华。不当根机。合入地狱。速须舍诵。余者并舍之。其为首优婆夷不忿。即於大斋日万人聚会烧香发誓曰。若某持法华经不称佛意。愿身染恶病令大众见。又愿生身陷入地狱。若某持法华经称顺佛意。愿禅师即当此报。言已慈即应时被神所打。失音不能言。其西高座唱集录者亦复失声。内有五个老禅亦语不得。其舍读诵人睹兹异报。读诵倍先(自镜录)。

　　湘州崇法师

　　僧法崇。笃志经论。尤精法华。着疏四卷。尝至湘州麓山。山精化为夫人。诣崇请戒。因舍所居山为寺。未几化洽湘土(续灵瑞集)。

　　扬岐州二僧

　　开皇初。扬州有僧。诵通涅盘。自矜其业。岐州东山有沙弥。唯诵普门品。二人俱暴死。同至冥府。王即处沙弥於金座。诵所业经。甚郑重之。又处其僧於银座。诵涅盘经。心不甚敬。诵讫。王问簿典云。二人俱有寿。遂放还。诵涅盘僧恃所诵多。心大恨恨。乃问沙弥住处。后愿相寻。二人既稣。诵涅盘僧至岐州。果得沙弥。问其所以。沙弥曰。所诵此品。别衣别座。烧香咒愿。然后启口。斯法无怠。更无余术。僧乃谢曰。吾罪深矣。所诵涅盘。威仪不整。身口不净。救忘而已。古人有言。多恶不如少善。於今取验。此亦精进。非波罗蜜也(止观辅行)。

　　眉州泰法师

　　大隋有僧法泰。姓吕氏。初披戴为道士已十余年。忽厌彼宗。回心大觉。乃往眉州鼻山。投师落[髟/采]。持诵莲经。寻即通利。仍亲写是经一部。数有灵异。因辩钱两千。将向益州装潢。担至笮桥。桥断堕水。仆虽得济。乃失衣笼。泰大呼曰。钱物尤闲。何忍其经。有人漉得者。当赠两千。时有一人没水求之。但得钱物。泰更巡望求觅。忽睹州中有一幞子。试取之。乃经也。草木所擎宛无湿处。遂往装潢。洎还寺供奉。每闻异香凝结。精进倍加。夜课一部以为常式。寺有彪法师讲授。午夜看读。嫌泰诵经之烦。欲勉低声。及往。忽见泰之门前神人无数。皆跪膝合爪。愧汗而退(续高僧传)。

　　成都恭上人

　　上人慧恭。俗周氏。成都府人。从释绍提寺。与僧慧远结契勤学。取成法器。远往长安听成实。还乡讲授。卓尔绝伦。恭去荆扬。访道而归。契阔三十年。夜话次。远语如流。恭杜无所对。远讥之。恭曰。赋性至愚。无所解也。远曰。可不诵得一经乎。恭曰。诵得普门品。远犹轻之。恭曰。经卷虽小。佛口所宣。当为兄诵一徧。恭即敷座而诵。才始发声。觉有香气。次见天华零乱。天乐嘹亮。经已便息。远作礼称赞。愿留教诲。恭曰。非某之力。诸佛力耳。恭即拂袖而去。不知所终(续高僧传)。

　　荆州隐禅师

　　禅师法隐。久住荆州覆船东岭。诵法华经为己业。每恨未闲心观。即往松滋问津于法常禅师。深得理趣。一日去与故人胡君义相别。不值。书壁记某年月当远行。后忽语诸僧曰。吾今日作一觉长眠。明日不起。众排门看之。其右胁蝉蜕矣。观其书壁岁月。莫不合者(续高僧传)。

　　庐山充法师

　　师名法充。九江毕氏子。厌世出家。常持法华．大品。徧数惟多。莫得而纪。住庐山化城寺。又习正定。不涉人间。每劝众僧无以女人入寺。上损佛化下坠俗谣。有不从者。充曰。正教不行。义须早死。何虑方土不奉戒乎。遂潜往香炉峰投身粉骨。誓生净土。有人见师坠下。就而觅之。乃充也。身既无损。诵经如故。固请还寺。僧感死谏。即断女人。后六年卒。时当盛暑。其尸不朽。如兰之馨。开皇中也(续高僧传)。

　　黄州秀上人

　　隋末有僧玄秀。居黄州随华寺。性清志温。常诵法华。每有异相。不以为奇。时当酷暑。友人遣价召师纳凉。行至房前。忽见人马翊卫。怖惧而返。友人亲往。所见果然。回转后门。兵甲弥多。填塞空中。不可胜数。四众盛传。咸曰神异(续高僧传)。

　　齐州生法师

　　齐州释僧生。孤云之性。初无定姿。但是伽蓝。不问有无僧众。於中止住。乞食自资。诵法华经满一千部。即便移锡。开皇中至灵岩寺持诵。一夜忽见神人数十俯伏听受。生曰汝是何者。神曰。弟子是山神。住此已七百年。今闻法师诵经之声。特来听受。请师为诵。良久乃去。自是常来。师续诣相州法藏寺建大藏。於眼中然灯供养大乘。旋诵不息。后终於彼(灵瑞集)。

　　苏州亮法师

　　大业中。虎丘有僧亮。十二出家禀学。唯诵法华。未满四旬一部通利。南游会稽。於剡县三生像前。鄮山舍利塔前。各然一指。以表慧灯供养。寻返故乡。止北禅寺。一日忽索汤盥沐。与檀越作别。正坐而化。感异香满室(灵瑞集)。

　　伯济显禅师

　　伯济国沙门慧显。少出家。有大志。唯诵法华经。或有祈福请愿。无不如意。闻讲三论。便往听受。法一染神。弥增慧解。初住本国修德寺。有众则讲。无则清诵。四远闻风咸来参侍。师厌於迎接。朅往南方达拏山。山极深险。显坐其中。专业如故。遂终於彼。同学舁尸置石室中。虎啖身分俱尽。唯髑髅与舌存焉。经于三年。其舌红赤柔软胜初。后变为紫色。鞭之如石。道俗仰止无穷。累塔标识。唐贞观初也(续高僧传)。

　　荆州喜法师

　　僧法喜。生於襄阳李氏。七岁出家荆州清溪寺。寺众四十余人。喜为沙弥。头陀给事。昼则炊爨。夜即诵习。山居无油。然柴取明。每夕课经一纸。虽学诸经。唯以法华为宗骨。隋文帝勑住禅定寺。晚年欲被通感。誓诵莲经千徧。因不止旧房。巡绕塔寺。二仪之中。誓填本愿数万八百。寺僧忽见一白马驾宝车入喜房。追之不见。其感通矣。后归老卢陵。贞观六年染疾。召门人曰。无常已至。勿事嚣扰。三界虚妄。但是一心。大众忽闻林北有音乐车震之声。因以报喜。喜曰。世间果报已舍。如何更生乐处。须臾异香充室。端坐而化(续高僧传)。

　　终南通法师

　　僧会通。雍州人也。少忻道捡。刚劲高节。隐终南豹林谷。综业读法华经。因见药王舍身。便欲仰效。私积柴木誓欲行之。以贞观末年於静夜中诵菩萨本事。以火焚燎。烟焰炽盛。卓尔加趺诵声如故。众於是时。忽见西方有大白光流入火聚。烧已收聚余骸。即树胜塔。勒石山中。以传不朽(续高僧传)。

　　牛头通法师

　　梓州沙门智通。俗姓陈。八岁出家。为正道法师弟子。专诵法华。并以讲授。住牛头山。威仪奉戒。降伏黄老。常有双鹅来听说法。讲百余徧。两度放光。贞观中别众而卒。合寺房堂。悉皆震动。变作白色。经一食顷(续高僧传)。

　　苏州旻法师

　　师讳慧旻。河东人也。九岁出尘。服勤白业。诵莲华经。期月便过。十五请法於新罗光法师。英伟秀发。宿士称之。十五还海盐尸光兴寺。讲法华经。异香弹指屡结空中。听众云翔。咸言善瑞。后迁通玄寺。结徒行道者一十七年。足不逾阃。隋末崩离。吴中饥馑。四众逃难。唯旻守死禅诵。大唐开化。止南涧寺。两兔一彪相亲同止。未终前三日。异香满室。举众问师。师曰。吾后日当去。生死人之常也。寄世若行云。各念无常。早求自度。至期果顺化(续高僧传)。

　　骊山达法师

　　贞观中有僧慧达。居骊山津梁寺。挺志诵法华经。生来计六千徧。行坐威仪其声不绝。至於存惜生命。直视低目。地有虫豸回身而过。有问。答曰。斯之与吾。生死不定。将不先成正觉。安可轻之。后加趺而卒。人谓入定。停于五宵。既已长往。又不腐臭。乃合床窆石窟中(续高僧传)。

　　雍州俗上人

　　唐运初开。雍州醴泉县有僧遗俗。自少诵莲经数满千徧。一日染疾将终。乃嘱友人慧廓曰。比虽读诵。意悕灵瑞。以生俗信。吾死后埋之。过十年可为发出。舌根若烂。知诵无功。若犹存者。当告道俗为起一塔。以表灵相。言已而卒。后依言出之。血肉都尽。唯舌不朽。乃函骨舌塔於甘谷南崖(续高僧传)。

　　古高寂师

　　僧高寂。与建初寺忍法师为友。通诵法华而不精戒律。一日病将终。忍谓之曰。君死受生之处。愿相报。寂曰。从来常慨此事。若冥因善恶。决当相报。后亡。乃二载杳无消息。至三年。忍正朝往寂家。家人俱上山。忍独坐恍惚间。见寂告曰。临终有契。久欲报知。事缘不展。故来之晚。余今作泰山小吏。亦无大苦。忍曰。汝平生诵经听法。那得此报。寂曰。赖得此耳。不然又不如矣。言讫而隐。忍由此而加精进云(见古印本法华经后)。

　　悟真寺僧

　　贞观中。王顺山悟真寺僧沿干。夜过蓝溪。忽闻诵法华经。其声纤远。是时星月逈临。四望数十里无人。僧侧耳肃然急回。拉友往寻之。其经声乃自地出。即标其所。明旦前掘之。於积壤中得一颅骨。其色槁然。独唇舌鲜润。即持归以石函藏於殿侧。自是每夕常闻法华经声。长安士女接踵来观。至开元中忽被新罗国僧连函窃去。寺僧追之。已还海国矣(太平广记)。

　　玄法寺僧

　　长安安邑坊有玄法寺者。本里人张频宅也。频尝供养一僧。僧专念法华经。积十余年。频门人忽谮僧通其侍婢。因以他事杀之。既而其家当闻诵法华之声。昼夜不绝。张知其冤。惭悔不及。因舍宅为是寺焉(太平广记)。

　　雉山寺僧

　　桂府城外江东五里有雉山寺。其始者。昔有一僧卓庵此地。日诵法华经。仍能讲说。忽有一雉常来伏翼听受。终第五卷。雉即不来。后八年。山下民家生一男子。年始八岁。不荤不戏。坚欲投其僧出家。父母听之既去。一日僧浴。令儿净背。坚不肯袒衣。僧问。答曰。某前身即雉也。因听师讲诵。故报为人。今腋下犹有雉毛。故不袒也。僧因授是经前五卷。览同旧习。后二卷则不能也。从此山以雉名。因山置寺。寺犹存也(戒杀类)。

　　扬州聪法师

