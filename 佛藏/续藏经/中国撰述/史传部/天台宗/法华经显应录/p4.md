<!-- { "loadSidebar": true } -->
　　沙门智璪。姓张氏。清沂人。年十七亡二亲。染患至笃。知无生意。夜忽见月。遂念月光菩萨。因而得差。深知三宝是我依凭。即往安静寺出家。挺志高迈。言行俱实。逖闻智者悟解超群。遂抵台岭伏膺受道。智者察其根器。乃遣行法华三昧。洎修至二七。初夜坐禅。乃见一九头龙从地涌出。上升虚空。明日白师。师曰此表九道众生闻法华经。将来之世破无明。入法性空耳。又尝於宝林寺要期法华三昧。启修初夜。如有人来摇动户扇。师问之。答曰。我来者灯耳。频经数过。答问如前。寺有慧成禅师。闻其事而言曰。彼堂内从来有大恶鬼。今闻此声。是必相害也。天晓扣户问之。见其犹在。甚喜。成因以报永阳王。王即遣数十兵吏执杖防护。师曰。命由业也。岂在防护。谢而去之。至第二夜。鬼即入来徧打东西。於三七日恒尔为恼。师坦然无惧。行法将讫。见一青衣童子称赞善哉。言已不见。师德行兼全。为智者辅佐。凡九回朝现天子。善始令终。寿八十三而卒(续高僧传)。

　　庐山志禅师

　　师会稽顾氏子。发蒙出家。师事天台智者。智者见其形神洒落。高放物表。取名大志。诵法华经。索然闲静。音声清啭。听者忘疲。后於卢山甘露峰行杜多行。有时投身猛兽。彼皆避去。餐粒若尽。唯以饼果继命而已。如是七载。禅诵不休。晚尸福林寺。会大业中屏除佛教。慨大法陵迟。遂身着孝服於佛堂中恸哭三昼夜。誓舍形骸伸明正教。即往东都上表曰。愿陛下兴隆三宝。贫道当然一臂於嵩岳用报国恩。帝许之。遂设大斋。七众通集。师绝粮三日。登大棚中。布裹其臂。灌之以蜡。如炬然之。光照岩岫。晃然大明。众见苦行痛入心髓。而志形色不变。或诵经文。或赞佛德。或为众说法。声声不绝。烧已下棚。加趺入定。七日而卒。师留愿文七十余纸。意在共诸众生为善知识。见者感激于怀。无不堕泪(续高僧传)。

　　荆州悦禅师

　　僧道悦。俗张姓。荆州人也。十二出家玉泉寺。器识沈邃。安贫苦节。长诵法华以为德业。玉泉。智者创置。未有钟磬。师於泉源得怪石一片。悬之。每诵经卷通辄扣一下。声韵清彻。闻者肃然。幽冥之徒屡有祥感。知而不传。尝患水服急如鼓。一夜诵经。水忽流注。洪尰顿消。时朱粲为寇劫掠。唯悦守寺。贼令引路。师曰。僧非引路人。浮幻形骸任从白刃。贼敬而恕之。时汉阳王请为戒师。以彩服赐之。悦不受。王曰何不着绢帛耶。悦曰。蚕衣损命。乖忍辱之名。布服俭素。表慈悲之相。王曰。仲由不耻夫子见称。沙门慈忍固其然也(续高僧传)。

　　天台越禅师

　　僧智越。生於南阳郑氏。少有脱俗之志。父为求婚。方便求免。时岳阳殿下领荆州。异其为人。遂为剪发。后随方问道至金陵。值智者阐化。洁己请业。深达禅要。而又精持戒品。诵法华经万有余部。瓶水常满。人皆异之。智者学徒虽众。而越为上首。临海露山精舍。智者命越影响。二十年间恂恂善诱。寻於国清寝疾。右胁而化。感山崩地动。道俗咸见闻(续高僧传)。

　　钱唐观法师

　　等观。生于富阳孙氏。为僧已后。闻智者开法佛陇。遂往依承。专诵法华。兼能讲说。贞观中赴余杭法忍寺讲。忽一夜见神人曰。吾钱唐皋亭祠神也。师尝经过庙庭。弟子巡游不值。今故特来求授戒法。师即为然香秉宣。至明日夜半。沐浴更净。召慧法师说三观义。乃曰。此吾亲承智者口授。言已加趺面西。称彼佛名及天台智者尊号。奄然命终(灵瑞集)。

　　梁朝满法师

　　罗什法师於长安译法华经二十八品。长安宫人请讲提婆达多品。此品淹留在内。江东所传止得二十一品。梁有满法师。讲经一百徧。於长沙烧身奉法。仍以此品安持品之前。彼自私安。未闻天下。陈有南岳思大禅师。次此品在宝塔之后。晚以正法华勘之。甚相应。今则四渎混和。见长安旧本。故知二师深得经意(法华文句)。

　　庐山庄法师

　　比丘法庄。淮南人。十岁出家。为庐山远公弟子。性率素止。苦行标名。诵法华经自为恒业。常於静夜。邻者每闻师房前有兵仗羽卫之声。岂无故而然哉(续灵瑞集)。

　　后周命法师

　　师慧命。姓郭氏。晋阳人。道亲物疎。州闾赞重。十五诵法华经。两旬之间终始通利。寻事剃落。专修法华忏法。以周天和三年仲冬五日面西加趺正坐。睹佛来迎。合掌而寂。合众同梦天人下地。幢旛映日。又有闻奇乐异香。称赞善哉之者(续高僧传)。

　　天台明法师

　　师旧名法京。姓朱。会稽人。年少聚沙为塔。蒿艾为殿。合掌称佛。忽遇乞食僧劝之曰。汝可往天台山出家。彼有初依菩萨说法化世。儿即奔往。便侍智者为弟子。智者笑曰。宿愿力故。今得相遇。於是晓夕左右伏膺无懈。师因教诵法华经一部。兼修忏法。后随侍智者入庐山。即於陶侃瑞像阁内要制法华三昧。俄见一僧云。汝法名未胜。应改为普明。则照了三世矣。自是从改为号。晚旋归国清。所居之房乏水。师想念。石上忽流泉。又尝铸丈六卢舍那像。感异人施金而隐。一时於赤城松林中现身高数十丈。章安顶禅师亲见之。仰观师之作用。岂聊尔之人乎(续灵瑞集)。

　　河阴邃法师

　　僧昙邃。不详氏族。出家止河阴白马寺。蔬食布衣。日诵正法华经十卷。兼通旨为众讲说。忽夜梦一人扣户云。欲请法师九旬讲经。邃不允。固请乃赴。似觉未觉。忽见身在白马坞神祠中。弟子一人亦预。自是每日密往。余无知者。一日寺僧过祠下。偶见两高座。邃居北座。弟子居南。颇闻讲说之声。又闻异香馥郁。道俗相传。咸称神异。夏竟。神施白马一疋。白羊五头。绢五十疋。以充讲嚫。师咒愿。受之而去。后不知所终(梁高僧传)。

　　成都生寺主

　　僧生。蜀郡[郫-卑+((白-日+田)/廾)]人。俗袁氏。少为僧。以苦行闻成都守宋丰。请主三贤寺。诵法华经。又习禅定。尝於山中诵经。忽有一虎来蹲于前。彻章乃去。后诵习次。常见四神人左右侍卫。年虽垂老。行业弥坚。洎感疾。即付嘱门人。趺坐而化(梁高僧传)。

　　高昌国绪师

　　高昌僧法绪。德行严峻。饭蔬饮水。后入蜀居刘师冢间行头陀行。虎兕见而不伤。常处石室。诵法华．维摩．光明三经。忽於一夏在石室中左胁命终。七日不坏。香气袭人。每夕放光照彻数里。乡人异之。即於尸上为起冢塔。晋时人也(续高僧传)。

　　会稽义法师

　　法义师。俗姓竺。十三岁入道。专勤梵行。诵正法华经。住瓦官寺。后迁会稽宝山精舍。咸和二年染疾。诵习无亏。夜梦一僧为出肠胃洗涤垢秽洗已。还纳腹中。梦觉疾即痊愈。晋帝尝宣至禁中。从受五戒。供奉殷厚。至大和年。不疾而化。勑市新亭岗起塔安窆。今中兴寺是也(灵瑞集)。

　　羌地达上人

　　晋隆安中。僧慧达於山北陇掘甘草时。羌人饥荒。捕人而食。达为所获。置之栅中。择肥者先食。达惧甚。一心称观音名。诵普门品。人取尽。唯达与一小儿在。命祇一日耳。达终夜持念不舍。至旦忽一虎自艹中逃出。咆吼震山。诸羌畏走。虎乃啮栅作穴而去。达与小儿奔走得免(台宗别行义疏)。

　　吴兴旷法师

　　法师竺法旷。俗皋氏。寓居吴兴。志操高卓。戒行渊深。本师寝疾。旷为祈诚礼忏。凡七昼夜。因感五色光明照室。其病即差。后止於潜青山石室。每言法华为会三之旨。无量寿为净土之因。常吟咏二部。有众则讲。平居则诵。谢安为吴兴守。特往展敬。晋简文帝召至。命斋忏以遣妖星。晚迁禹穴昌原寺。为百姓拯救危苦。莫不效验。有人常见师行坐间。每有鬼神数十辈卫於前后。享年七十六。常侍顾恺作传纪德(续高僧传)。

　　长沙亡名僧

　　西晋建兴二年。长沙县西一百余里。有青莲华两本。生於陆地。道俗争观。因掘其地一丈二尺。得一瓦棺。而莲出於棺之坏处。刘棺视之。有髑髅栓索。其莲根生于齿颊间。时有说者曰。昔有僧。不知名氏。诵莲经十万部。不疾而化。遗言使衣纸服以瓦为棺。此其是矣。今驿亭故基建寺。号曰莲华者是也(见洪觉范文字禅集)。

　　古亡名二僧

　　范阳王侯寺僧。失其名。诵法华经为常业。初死。权殓堤下。后改葬。骸骨并杇。唯舌不坏。又雍州有僧亦诵法华。隐白鹿山。感一童子供给。及终。置尸岩下。余骸并枯。其舌如故(出三宝感通录)。

　　冀州羽法师

　　僧法羽。冀州人。年十五操志出家。为慧始弟子。始戒行精严。修头陀行。羽挺拔勇猛。深达师道。因诵法华经。誓欲仰轨药王烧身供养大乘。时伪秦晋王姚绪镇蒲坂。羽以事白王。王曰。入道多方。何必殒命。不敢固违。幸愿三思。羽誓志既重。即服香油。以布缠体。灌以油蜡。诵药王品。即以火自燎。道俗竞观。咸生悲悼(梁高僧传)。

　　临川绍法师

　　慧绍。不知出处。孩孺时母哺鱼肉即吐。自是不茹荤。八岁出家为僧。通法华经。苦行标节。后随师僧要止临川招提寺。常念佛恩之重。誓欲舍身以报。乃雇人斫薪。於东山石室积高一丈。中开一龛。即还寺告师。师谏不从。於是克日就山建八关斋会。阖境云奔盈满山谷。至夜。绍自行香。执烛然薪入龛而坐。诵药王舍身品。火沿至额犹闻经声。大众忽见一星大如斗直下火中。俄而升天。咸谓天宫迎接之瑞。绍尝谓同学曰。吾烧身处当生梧桐木。切莫伐之。其后三日果尔而生。道俗异之。宋元嘉念八年也(梁高僧传)。

　　庐山庆法师

　　僧慧庆。广陵人。宋元嘉中居庐山。学通经律。精严戒行。遇夜诵法华．维摩等经。每闻暗中有弹指赞叹之声。尝於小雷遇风。船将沈。庆一志诵经以求安济。船在浪中觉有扶挽之者。倐忽到岸。自是诵习至老不倦(法苑珠林)。

　　广陵冏法师

　　僧道冏。姓马。扶风人。弃家礼道懿为师。师病。遣冏等四人至霍山采锺乳。入穴数里。跨木渡水。三人溺死。火炬又尽。冏素诵法华经。念观音号。有顷。见一光如萤。追之得出。又尝与同学四人南游上京。方夜乘冰渡河。中流冰破。同学莫能济。冏唯凭诵念。忽然脚下如有一物载之。复见赤光引前。遂达于南涧寺。又一夜入定。适见四人御一宝车请冏乘之。冏登车。忽见身在本州沈家桥侧。路侧有一人坐胡床指挥众人曰。向者只令知师住处而已。何屈远来耶。当速送还。既归寺。众皆不知师之往返。时宋元嘉中也(梁高僧传)。

　　临缁明法师

