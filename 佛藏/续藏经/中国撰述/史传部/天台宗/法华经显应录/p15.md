<!-- { "loadSidebar": true } -->
　　贞观五年。隆州巴西县令狐元轨。信重佛法。写法华．金刚．涅盘等经。恐致讹误。遂凭土抗禅师捡校。写已即带往岐州庄所。一日佗行。其庄为外火延烧。一时荡尽。元轨回嗟叹莫穷。因令人拨灰取金铜轴头。忽见诸经宛然。潢色犹不改。但金刚般若首题焦黑。自言所因。乃初写时。有官人能书。其人行急。不暇洁净直尔书之。由是被焚。其人现在。瑞经亦存。乃京师西明寺主神察师目见说之(出南山三宝感通录)。

　　河东董雄

　　董雄。河东人。唐贞观中为大理丞。正信奉佛。蔬食弥年。后因事与同列李敬玄．王欣俱被囚絷。雄专念法华普门品满三千徧。以求脱免。忽於一夜枷锁自落。狱吏惊怛。又重锁封札而去。雄更讽诵至五鼓时。锁仍脱落。敬玄素不信佛。及见雄此事。方知佛法之灵。王欣亦念八菩萨尊号三万徧。与雄等俱得免罪(法苑珠林)。

　　陇城袁志通

　　袁志通。陇城县人。幼年便持斋戒。诵法华．金刚二经。年二十点入军。差征八蛮。去家万里。在路持诵不绝。至南界。军败。多被损伤。恓惶不已。忽有五人乘马在前。最后一人谓通曰。汝修善果。诵念经文。余等善众守护。不能为害。汝行七里许。有一塔。可入中隐。蛮即还营矣。又见二僧谓通曰。檀越以读诵力。故适遣五人卫护。汝当精进。恒有善神匡赞。言已乘空而去。自尔凡经三阵。不被寸铁。蛮平得归。贞观八年抱疾命终。见使者追至阎王殿前。王问作何善行。通曰常持法华．金刚二经。斋戒礼忏。王闻合掌称叹善哉。追勘虚实将来所由。奏天曹捡报。王又索案自寻曰。此人更有六年寿在。告取金床玉几至殿。安设毡褥。请通上座。诵二经各满一卷而止。指令典藏使取功德案至内曰。志通诵法华．金刚各一万徧。礼佛斋忏一一在中。王曰。汝之德业甚深。应更观地狱。令知罪福不差。使领西行五里。见一大城。楼橹却敌。铁网垂下。门有狱卒。身形长大。手持铁叉。左右两立。铜狗在门口吐洋铜流注罪人。十八地狱并在其中。通见战惧。复诣王所。王曰。汝见地狱。应更勤修。是故我今乞汝长年也。通稣。述之如上(灵瑞集)。

　　秦州慕容文策

　　大业中。秦州有慕容文策。诵法华．金刚昼夜不息。一日忽有二人持文帖一通示云。阎罗大王遣追。汝可便行。策惊怕。随使至一大城。墙郭六重。门户黑暗。过已便见宫殿。阎王正坐。部卫威严。下有男女。诸国殊形。一一唱名。至文策。王问行业。策答以能诵金刚法华斋戒等事。王合掌。令所由勘典云。未合死。王判放还。策西去不知途路。忽偶一沙弥云。可随吾后来。过六重门。遇黑暗处。沙弥手执明炬遂得出而复生。策由此精苦念诵(灵瑞集)。

　　绛州癞人

　　唐绛州孤山陷泉寺有法辙禅师。山行见一癞人在土穴中从师乞食。师悯之。引归寺中。仍凿土穴安之。授与衣食。教令诵法华经。其人素不识字。加又凡鄙。师句句授之。终不辞倦。诵之将半。忽梦一僧指教。自后渐觉聪慧。及五六卷。身疮渐安。一部通利。四大全稣。佛言。经是病之良药。斯言得矣(灵瑞集)。

　　京师高文

　　龙朔年间。京师高表仁孙子高文。尝读法华经。一日乘马出顺义门。忽见两骑追捉。问之。乃曰我是阎王遣来追汝。文慞惶逃避皆不免。即被拽下马。挽却头发。如同刀割。家人舆归。至晚稣云。阎王问我何故盗僧果子。因何说三宝之过。遂依法伏罪。无敢措言。王判盗果之罪。合吞铁丸四百五十枚。四年受之。说过之罪。合耕其舌。因令放释。遂稣。少选还绝。口如吞物。通身疱赤。有苦楚相。又经一日醒云。某在地狱四日。吞丸乃尽。苦毒不可复言。方欲拔舌耕之。拔而不出。勘案所由。乃曰尝读法华经。舌不可出。遂放得活。今见在化度寺圆满师处听法忏悔云(南山三宝感通录)。

　　萧铿并婢素玉

　　龙朔三年。有司元少常伯崔义起夫妻。大不信佛。法其妻之父萧铿。辛酒不入门。专诵法华．般若数千徧。一日妻亡。为修三七。斋次。乃附婢使素玉曰。我生时虽闻有地狱而不之信。今受苦不可言。兹由汝等为我转经然灯遂得暂归。我过几日更来将素玉去冥司矣。至期果然素玉暴死。乃见一大城官府。夫人入别院。须臾火镬铁床总至。夫人受诸苦楚。忽见父萧铿坐莲华台语素玉曰。我女生时不用我语。不信善恶。常多瞋妬。今受此苦。汝归可语儿女作诸功德。使之解脱。尔时又见一婆罗门僧从空中下。教素玉诵法华．金刚．药师经一徧。并作梵声而诵。素玉并解言音。如是三日。素玉乃稣。具言上事。时有薛将军闻而敬之。设斋迎素玉。令试其经。及升座诵之。一字无遗。座中有梵僧合掌叹曰。一如西域。语音无异。合众惊讶。薛遂申奏天子。天子叹曰。百僚亦有不信佛法者。冥道若此。可不惧焉。朝贵并闻。咸生正信(咸通录)。

　　抚州优婆塞

　　抚州有华藏寺。在县南七十步。於昔李唐朝号光度寺。盖唐有优婆塞於此地专诵莲经。一日忽见老叟言。是潭陂七郎君(潭陂七郎君庙在郡祀典)告曰。愿辍诵持少顷。假道以过。且曰当为营建精舍。是夕雷电风雨大作。晓霁遽见栋梁椽桷萃迭其上。尔后优婆塞归寂。以全身塔于寺南。至本朝祥符年中。塔内忽生莲华七朵。举郡异之。太守申奏。改赐今额(抚州图经)。

　　冀州张秉

　　张秉知冀州。日有盗劫民财。又奸其女子。父母告诉。公怒。命设架钉盗於门。三日即醢之。议者快焉。后数岁。忽被摄至阴府。闻殿上珠箔下厉声曰。张秉争得非法杀人命。引到狱面对之。即见一囚血肉淋漓。泣曰。尔非法杀我。今无受生处。公方忆是冀州之贼。即诟之曰。糜汝万躯未足雪彼父母之耻。尚敢诉乎。旁有一吏曰。五刑自有常典。亦不得憾其诉矣。公视之。乃从事河阳日一幕典。公曰为之柰何。曰幸公算未尽。但遣其受生即可。公窘怖叩吏所遣之术。吏曰遣功之大无如妙法莲华经。公即许诵百部。添至千部囚亦不舍。吏曰不必尔多。但贵长久。何似日持一部终身不忘耶。秉依言诺之。囚忽释去。秉既再稣。即毕世不忘持诵矣(乐善集)。

　　无为军李遇

　　绍兴二十八年。无为军指使李遇迎新郡太守於城西。既行十余里。闻尚远。遂还家。忽见百许人从路傍出。皆如三五岁儿。大呼而前。合围击之。李初不惧与相欧。每奋拳必十数辈仆地。才仆即起。已散复合。如是数四。有跃而登肩取巾搊发者。李益窘走不可脱。且击且前。俄一老叟布袍草屦。不知自何来。厉声咄曰。此官人常持法华经。若损他岂不累我。叱令退。鬼遂散。老人亦不见。李回及门。不能行。门卒扶以归。至家惛不醒。诸子揭衣视之。但青痕徧体。即就其处招魂。请僧诵莲经。涉半年余。始能策杖而行。老人疑土地神云(夷坚丁志)。

　　台州左伸

　　左伸。台之临海人。谦恭端直。治家不以非义取毫芒之利。年未及壮。即从东掖神照法师受菩萨戒。自是坚持。凡临斋日中食外。汤剂亦不进。刻西方圣像。专勤香火。诵法华经三千四百部。金刚般若二万徧。起桥甃路。赈恤孤穷。绍圣三年卧疾。乃强起厉声称佛。将启手足。命子僧净圆开法华大义。增受戒法。寻梦三人颜色莹洁。立于江皋相召登船。瞥然西迈。梦觉即请僧讽弥陀经经。未彻乃曰。吾已见佛光。生净土必矣。遂起沐浴更衣。告以勿泣。即称佛捏印怡然而逝(宝珠集)。

　　临安府范俨

　　范俨。仁和县人。常时蔬食。不涉世缘。其子不能治家。俨不之顾。但云。我自是寄客耳。於是日读法华经。专心不懈。复书写是经一部。大观中年七十余。偶呼甥徐侃曰。汝当为吾治后事。吾秪三两日在。侃续闻俨在佛堂中高声呼普贤菩萨。应诺数番。多云固是两字。侃问之。答曰我见普贤乘六牙白象。光明射我。纯作金色。以谓我看法华经念弥陀佛得生净土。故来相报。汝明日卯时当行。吾与彼佛同来接引。我从此应诺也。至时俨即念佛菩萨。便睹众圣授手。自称俨是何人。得佛菩萨接引。连言实是难当。遂就座合掌瞑目而去(宝珠集)。

　　嵩山晁待制

　　徽宗皇帝朝中书待制晁说之。字以道。文元公四世孙也。文元以太子少傅归老清丰。心逸日休。归向佛乘。着法藏碑。金道院集行於世。明理之妙。儒墨宗之。待制家学有素。徧阅释典。因官至四明。参延庆明智法师中立。得台教渊邃。宗晓尝读公嵩山集中有数篇盛演天台一念三千境观等法。观其所造。非梁敬之再出无以为并驾也。公之孙。名子健。有记曰。先祖学天台智者之教。日诵法华经。道号天台教僧。又曰老法华。睹兹所谓。足知公受用圆妙佛乘蕰藉其不浅矣。

　　明州陆郎中

　　陆沅道。号省庵居士。住明之横溪。文章左丞陆佃之孙。官至刑部都官郎中。任福建提举。丁母忧而归。中交代郑兴裔之言。闲退于家。客至必合爪而言曰。某与郑无隙。此历劫中冤耳。果此心不忘。必彼此酬酢无了时也。余谨当以善法而解之。遂一志持莲经。每晨起即澡浴更衣。入净室中焚香加趺。目不佗瞬。首唱偈曰。盥手清晨贝叶开。不求诸福不禳灾。世缘断处从佗断。劫火光中舞一回。然后开卷而读。不缓不急。声如贯珠。日一徧者三十年。年登八帙。增至三部。赋诗见意。有清晨三度到灵山之句。即以纸界方窠划满百部为一图。子积成巨轴。总其数则九千四百八十五矣。计其卷则六万六千三百九十五矣。余暇又阅毗卢大藏。凡是台教．律部．少林心宗无不博究。复诵弥陀佛号。一意西驰。绍熙五年寿八十五。四月六日索汤净身冠服整容就寝而逝。洎殓入。忽闻莲华馥郁之气。偕不知来处。迨挹之盖。喷之於口鼻中也。是时女人多不闻香。岂五障之所蔽乎。弟华文阁学士陆游。撰公墓志。具言其事。

　　明州杜信

　　鄞之翔凤乡。地名管江。有杜信。结倍复社。诵法华经。乃辟屋两间为众集之所。后时偶一不肖术人蔚迟者居之。因废其处为烹炮杀戮之地。乾道八年。秋霖大作洪水泛涨。信边溪而住。虽五架高堂并而漂荡。土石亦不存。其所诵之经随波而去十余里。止南海涂地上。过三四日水下。有管山姓金人得之。初启其袱。则涴以泥水。次观其经。则表里清净无一点沾湿。大哉。佛说读是经者。水不能漂。睹兹祥异。真为可孚。叔世魔毁佛经者。众岂知有如是不可灭绝处乎。

　　明州吴振

