<!-- { "loadSidebar": true } -->
　　大圣恭己。万灵作辅。利见为心。匡救为功。光宅天下者。化(天龙翼奉。释梵宗师。统三界以居尊。总四生而并化)或作大夫。或作人王(应以宰官小王等现化)洎百工鬻香长者(广大国有鬻香长者。名优钵罗。善别知一切香。亦知和合一切香法烧涂末等。又知出处。有香名象藏。因龙鬪生。若烧一丸。起大香云弥覆王都。于七日中雨细香雨。着身楼阁衣服悉作金色。摩罗耶山有栴檀名牛头香。若以涂身。设入火坈火不能烧。雪山有香名阿卢那。众生嗅者离诸染欲)济海舡师(南方有城。楼阁中有舡师。名婆施罗。在其海上。与百千商人方便开示佛功德法。度脱众生)苦行外道(都萨罗城善得山。有外道名遍行。为人演说一切世间巧术伎艺。又能调伏九十六种外道。令其舍离所有诸见)戏沙童子(南方自在童子。于名闻国河渚之中。与十千童子聚沙为戏。此童子于一切众生名一切业名一切谛名皆悉了知)其有益于生民者而无不为也。或闷闷焉示之以朴(闷闷昏愚貌)或察察焉示之以智(察察明达貌)或行行焉示之以勇(行行刚强貌)或衎衎焉示之以和(衎衎和乐貌)而不得求之一致也。不可舍一以求之也。故或噏或辟。或显或晦。或洼或隆(噏聚也。辟开也。显明也。晦暗也。洼低深也。隆高显也)将得之又失之。将依之又违之。其德渊乎其迹渝乎。其表觉乎其影讹乎。其音扬乎其响塞乎。诚莫可征其微也。是以真道焉可以修身。权道焉可以御化(真道满教也。不专利已。权道半教也。不能兼济御摄也)真道不可以暂废。故混而不滓(在果不增。居因不减。随常流而不溺处。群萃而不异故也)权道不可以久立。故舍而合道也(设权暂用故不可久立。须归常道也)而真道终终焉(上终字周圆也。下终字三祇之果。乃是终竟之处。六度万行之真道。能周圆三祇之果也)权道始始焉(上始字初发也。下始字五戒十善小圣之行等也。佛开此权宜之教。以为初发趣入之始也)如调达行三逆而终得授记。三逆亦有报也(梵云提婆达多。此云天受。佛之堂弟斛饭王之子。从天神乞得。故常与佛为冤。以石打佛脚损。出佛身血。破和合僧。杀比丘尼。是三逆罪。虽入地狱。灵山会上亦得授记。三逆之报岂徒然哉)圣记显复归乎本也。常不轻礼四众。诚则失仪。但劫浊难化。而圣善用时。寄迹申礼(法华经常不轻菩萨。恒礼四众而得成佛。应权逐时者。以时多轻慢故。盛行礼敬而化之也)西域优陀延王。与宾头卢少相厚善(宾头卢。姓颇罗堕。住摩利山。不入涅盘)王每至宾头卢。不为之起。左右请王用治法。王曰。事既矣(既已也。前度不起之事已了)须吾后往。异日王至宾头卢。念欲不起。恐王害己堕于地狱。念欲为起。虑损王福失于国位。俄复裁之。失国之重不甚恶道。起愈不起宜从愈也。乃前逆王七步。王骇其无恒。宾头卢曰。吾前虑王失位也。今将为我害故不获其虑也。王曰。吾失国几何。对曰。后七日当亡国七年矣。北齐僧稠见文宣无将送(文宣高洋都河东。在位十年崩)帝密纳邪谮兼之以谶忌黑衣(时有谮文宣云。见王不起有轻君慢主之志。又有谶云。黑衣当王稠着缁衣疑应也)觊异日往以大不敬除之比大驾幸山中。稠出山二十里孤立道侧。帝曰甞他日不吾尔今则然。稠曰。恐身血不净秽污僧房耳。帝内戁请以身负稠还所止。稠固不受命焉(不受负还之命也)易曰。君子之道。或出或处。或默或语。言随应变时也(所谓邦有道则智。邦无道则愚。用之则行。舍之则藏也)夫富有天下者。贵有人民者。视行艺。犹鸡犬牛马之类耳。其始以能知时(鸡也)能吠守(犬也)能致远(牛也任重致远)能代劳(马也)而悦之。终不以其能而不杀之而不食之而不皮毛用之。故彼慎恃其赏。而惧及其害。尚寡乎吉也。况道德者(此等禽畜虽获赏爱犹及诛害)若奇禽异兽。为万井不急之用(井乡井也九家为井)其或遭一士之所悦。其能久乎。而至德之世(上古之时也)鸟巢可窥麋鹿可覉者。何以杀机微也。后世高其巢远其人(禽则高巢。兽则远人。惧杀戮故也)莫得驯狎者。岂不以机之甚乎(如吴季札聘晋。入境叹曰。暴矣。从者问其故。曰。吾见鸟巢高。或以知暴也)仲尼云。倾巢覆卵凤皇不至。穷薮竭泽麒麟不至。嫌其害也(恶伤其类也)故贤者不辅。势善下已(不阿党而高踞故也)天授其福。人思无竞(死生由命。富贵在天。别报所感不妄动矣)夫处于权豪(权势豪强之士也)鲜有不已。而务多尚于人者(鲜少也。习也。务慕也。尚胜也。高贵权豪之士。少有不习念己权豪之势既习念之而必切求胜尚于人)顾彼门寒援寡。虽负智艺之何有(权豪之者于蓬门荜户之士。纵使才艺凌云亦不顾之)想于己不由姑息则必缴。以罪而毒之(姑息怜悯也。既不怜悯即必别事罗织而加罪戾以害之也)故书曰。世禄之家鲜克由礼(尚书毕命之文。世有禄位之家。少能用礼也)奈何以礼而欲理其介耶。而吏或有志有气者以残刻为德。岂知温渥之惠向使遭虎兕眦睚。亦当以力触之。何望于怒耶(眦睚怒貌。触对抵也。岂惧其怒也)昔管蕃杀帛远(远字法祖。本姓万。河内人。少出家。才思俊彻。日诵万言。张辅爱之。欲命归俗不允。后与道士管蕃论义。蕃屈谮之于辅。辅杀之。群胡闻之。怒而入秦州。杀辅与蕃也)庾恭戕法慧(法慧。关中人。方宜有戒行。晋康帝建元中止襄阳。不受别请。每乞食。辄赍绳床自随。一时遇雨。以油帔自覆。雨止不见之。僧法照曰。汝过。去曾伤一鸡足。其殃将至。后为征西庾雉恭杀之也)肆怒勇罚一何甚哉。谅亦由彼不自流遁。又不危逊(谅信也。遁逃也。贤者避世。既不能避世之恶。即合便危行逊言。包周身之防。而自取其祸也)凝滞业理故至是也(但凝滞不通。指业报而断之故也)或以道富则不有己。故被褐节粒。捐形骸如委蜕。固不难其死。安能矫示耶(其间或有道德孤高洞达空有。物我俱丧。于死故无所惧。安能矫饰求生者也)彼盖不得死之义也(既非匡救教门。又非求道济物虚趣一死。亦奚以为哉)夫有勇而轻死。有丧我而轻死。于其勇者不愚则仁(勇而死者。或因愚故而不惧死。或以仁故而勇于死)愚若暴虎凭河(暴虎徒搏也。冯河徒涉也)仁则得义登于明堂(以捍国难而死。则登于明堂)丧我者圣仁也。非故触死。死至不惧也(悟达生死何必惧。惟业可惧也)昔魏周之际。何甞有匪躬折槛勇死于义者(汉书。朱云。字子游。鲁人。成帝时。张禹为帝师甚尊重。云上书云。愿赐上方斩马剑。断侫臣一人头。以厉其余上曰。谁也安昌侯张禹。帝怒小臣居下讪上廷辱师传令御史将下殿。云攀殿槛折辛忌。叩谏乃止。自后魏后周何甞有此人也)虽静霭道积之徒空岩杀身。盖亦自经于沟渎之流也(霭谏周武沙汰不从。入山刺血书石上。以肠挂树。出心捧之而卒。论语云。岂若匹夫匹妇之谅也。自经于沟渎也)平齐之后。慧远愤惋咤然霹雳之下词又不婉。辫须逆鳞几不免害(远公谏周武几误旨而出。后远窜山林而讲涅盘经。至隋文兴方出)故贤者能权。圣者知机。虽不贵生亦不可轻死也。稠谓高洋曰。檀越昔为罗剎。但临水自见。帝从之覩群罗剎。遂不食肉。罢絷鸟兽。禁鲛屠熏辛入市(晋齐说高洋征契丹。先露头祖身。千里唯食肉饮水。壮气弥厉。为君之后。祖露形体。传粉涂黛骆驼牛马不施鞍勒。男女错杂征集。淫妷亲看无礼。支解妇女。以鞞为瑟琶。自破人腹。登舍之梁。疾走如地。杀戮不可胜纪。以此观之。若称罗剎不谬也)初帝在晋阳。勅人乘驼向寺取经函。使问所在。洋曰。任驼出城。及出奄如梦至一山。山半有佛寺。群沙弥遥曰。高洋馲驼来。便引见一老僧。僧曰。洋作天子如何。日圣明。曰尔来何为。曰取经函。僧曰。洋在寺懒读经。今北行东头是也。后帝至谷口木井寺。时有舍身痴人。先不解语。忽谓帝曰。我去尔后来。是夜痴人死。帝亦寻崩于晋阳(有太山道人。帝问之曰。吾得几年为天子。答得三十年。帝曰。十年十月十日得非三十也。及期果崩)帝愚智不测。委政扬遵彦。而大兴寺宇竟日。坐禅礼佛行绕。其疾如风。鄙谓如高洋自符黑谶矣(先是谶称黑衣作天子。疑祷禅师今北山和尚。意以高洋字声与羔羊同。即是黑也)先是魏正光已后(先是胡太后临朝。清河王怿勒兵决事于殿中。改正光元年。人入市者各税一钱)统内多虞。王役光病。所在编户相从入道。猥滥弥积。略计寺庙三万余。僧尼二百万。至周武克齐。齐承魏后。寺出四千五。众减三百万。卫元嵩或以佛法恶贱假刚酷召祸之主托以讪谤。将使灭之。灭而复兴。与天下惟新之义也(元嵩。蜀新繁县人。出家于峨嵋山黑水也。上策二十道。令澄汰无行富僧。置一延平大寺。安四海病弱之徒。其理甚当。唐大宗入冥见之在狱。自云于此如第三禅乐也)故唐临传云。其人不在三界。经云。示众有三毒。又见邪见相(法华经也)岂非斯人之徒欤。但至人行权事济启权。若终閟而不启。则狡者効权害实矣。如元嵩则未尽权之术也。宋柸渡海上谪仙也。隐其姓名。时人以乘柸而渡。乃即事呼之也。亦曰度练(或有处呼为度练)古者呼僧曰道士阿练阿尚是也(更有此三名)甞寓宿于逆旅昧旦(早朝也)窃金像而行。主人奔骑追之。彼徐而不逮(逮及也。奔马进不及)至孟津浮柸济河(孟津黄河也)达于京师。衣服弊恶。饮食喜怒俱不节也。荷一芦篅(篅竹器。如小笼。皆卢竹为之)篅中置一木柸。甞欲往瓜步(瓜步江淮地名。昔孙锺种瓜于此也。扬子江上也)津人不为操舟。乃自累足于柸中。眄睐吟咏直济北岸。甞一日于广陵村舍(金陵也)遇八关斋会。置篅于庭中。其家属将徙之。其重莫能举。甞有窥者见四小儿居焉。初伪死于广陵北岩下。菡萏遶身生于石上。葬后有见在彭城(徐州也)开棺视之。惟靴履独在(僧着短靿靴谓之富罗)朱虚期(宋人也)使自高丽还。失济于洲上得度之钵。既至。度曰。我不见此钵已四千年矣(度见钵识之也)梁宝志饮啖非法。发长数寸。执一锡挂剪刀及镜或二三端帛。齐武谓佯狂惑众(南齐武帝。姓萧。名赜。字宣远。道成之子。在位十一年崩。遗诏灵上勿以牲祭。唯饼饭而已。不许出家入道及起塔寺以宅为精舍等也)系于建康。而志分形游于市上。甞就人求脍。既饱而去。主人视盆中。鱼活如故(志公甞对梁武食脍。梁武讥嫌之。志公遂遽吐于水。咸见鱼如故。唯尾损。至今江陵有脍残鱼也)武帝酷刑。志假其神力。令见高帝于地下受极苦(高帝萧道成也)由是废锥刀之害。梁初其迹孔盛。有陈征虏。悉家事志。志为现真形。光相如菩萨像焉。有以观音为志。今或建之也(即今十一面观音也)夫十住大士。犹能为作十号之佛(地前初人劫为十住也)况菩萨欤。故或以志为观音。非必观音为志也(圣贤权化皆尔。未必唯是观音)志每造光宅云。辄更于宿曰。吾欲解师子吼。云为剖析而弹指日。善哉微妙矣。临终燃一烛。付后阁舍人。帝曰。彼将以后事嘱我也。勅厚葬(即梁武天监十四年卒于开善寺也)有史宗者。蓬莱人。麻襦邵硕张奴(四人皆物外之止)皆其类焉。麻襦与佛图澄相见。詶赠之词颇为秘奥。时张奴人少见食。而常肌悦冬夏唯一单衣。外国道人僧佉咤神异人也。寓宿长千寺(在杨州)与僧悟同室。夜取寺剎捧之入云然后乃下勅悟勿漏(剎寺塔柱僧佉偘不使悟漏泄于人)后路上见张奴(僧佉见也)忻然笑曰。吾东见蔡豚南訙马生北遇王年(皆隐迹之士也)今欲就柸度。乃与子相见。张奴题槐树歌曰。蒙蒙大象内(法界空旷物象浩荡也)照曜实显彰(本性灵明恒自照烛)何事昏迷子。纵惑自招殃(本觉之性不能自识。五欲颠坠迷惑招殃。此乃伤悼凡愚不悟之意也)乐处少人往(诸佛之境长垂接引。凡俗愚蒙不肯趣入)苦道若飜囊(沦溺三涂。一失人身。再不可得。犹如水囊)不有松柏志。何用拟风霜(不有坚志。何对众境。生死风霜到来作何准拟)闲豫紫云表。长歌出昊苍(昊苍天也。此张奴自叙之意也。即闲吟乐道。游泳于天地之间也)澄虚无色水(上善若水澄虚无波。万境不动识浪元平矣)应见有缘乡(此方缘尽他方化)岁曜毘汉后(毘辅也。东方朔乃岁星之精下佐汉武帝后君也)辰丽傅殷王(传说乃传说星下佐殷王武丁)伊余非二仙(言我非此方朔传说二仙也)晦迹之九方(九方八方及上也)亦见流俗子。触眼致酸伤(此二句是伤意也)略谣观有念。宁曰尽襟章(因有所属意略为此歌。宁可尽我衿抱之量也)咤酬和有寄。致书(其文未覩)张奴与极度言。莫有解者(刘公嘉话所谓廋词也)盖彼神游于有知之外。而内者不及耳(三界皆所知之境。疑此人是。三界外者。今处三界之内。故不及其言论也)夫饰愚为智易也。即聋从昧难也(左传文也)如彼柸度宝志。貌异心符(盖君子和而不同也)而中照未甞愚(而内融真境岂得曰愚)愚者谓之愚(愚不达故谓之愚)遗迹不衒智。智者谓之智(晦迹内照识者知其智也)惟人心无恒。待境而迁。凡物理守常则耳目不骇(若非显异则不能回其心识骇其耳目)故于滔滔之际必假托奇行。方以助教(当浇俗滔漫之际则宜设奇行以权化而助教风)其犹风雨雷霆之变革于万物之情耳(革改也。春雷震而蛰户开。东风飘而轻氷泮革卦上六云。君子豹变其文蔚也)经称三密其不在此乎(三密言行心也)然大儒小儒以诗为盗(大儒君子儒。小儒小人儒也。儒者夙夜强学以待问。怀忠信以待举。力行以取自立有如此者也。今之小儒记片文只字。苟窃名誉。故谓之盗也)愚缁愚俗以法为盗。故有窃妖容浮怪之言(故有矫诈之士。世称圣人。遂亦窃効妖容怪服而蛊惑于世。深为滥溢者也)始称智圣。终则鄙辱(若山果金刚禅之类多矣)但至信者真诈俱进。嘉苗败于粮莠(嘉苗禾粟也。粮种梁也。莠稗草也。虽粮为莠所杂犹亦称于嘉粟也)不信者愚圣俱退。和玉混于燕珉(不信之人好恶尽退。故王石俱弃。燕珉石似玉也)耨夫琢匠适足为之悲矣(耨夫耕者。琢匠玉人。粮莠燕珉故为悲之)权贵之门罕有不以瓮盎。穷奇为有道者(盎盆属贵门。以一类庸僧见其如盆质朴。殊不知内蕴穷奇狡诈之行。便以为有道之者也)尚其心腑混沌鄙容陋行(只以其衣服尘弊言语朴拙。便尚之为道者)始亲之。次誉之。彼愚得幸于豪贵。而昧于刑宪。奸回是庸无愚恶而不为也既彰矣。彼自不以瞍为咎。反谓天下为缁者皆莫可也(膄无目也。自无别识。顾用奸邪之徒。及至乖彰。反责清众岂不迷哉。炙毂子喻之蛊惑也)用渝齐洁以愚参肖(将此凡庸之类渝滥者齐于清洁之徒。愚浊参杂肖嗣也)曾不知僧有迹窅天府神虚累外。出入死生动寂无方。其至德克至于此者(僧有与天地合德。摆落尘滓。随往不滞。其至极之德能及此也)僧有器重名扬教宗人范。可望不可迩(可以德望不可情狎)难进而易退(性同云鹤世莫得亲也)其高世而至于此者。僧有慈良处意(爰物与乐曰慈。无所干犯曰良)仁恕克己(周慈布惠曰仁。忖度合度曰恕)让则自及(谦身约已曰让)庆则均人(胜事周隆曰庆)其润物有如此者。至若革囊天仙瓦砾珠玑(革皮也。若见外现质朴谓之革囊瓦砾。而不知内蕴天仙珠玑之行。小珠曰玑)乐犹不笑。义犹不取(乐而笑者情犹动。义而取者欲尚具。非同公叔文子之类)岂以己所不知而臆裁之也(世俗之徒。已自不知僧行。而以胸臆妄度之也)故三苗逆命。夔龙有德(舜时三苗之国。左洞廷。右彭蠡不顺。帝命禹征之。一月不服。益请退而修德。七旬而自来。此乃相辅之德也。夔龙舜辅相也)羲和沈湎。天宗无废(羲氏和氏世掌天地之官。至太康过差不度。沈湎于酒。故命诛之。而誓云。歼厥渠魁胁从罔治意。以三苗羲和喻奸回也。夔龙天宗喻清众也)夫求人于始义则淑慝可知也(观其初始有义无义则知其善恶也。淑善也。慝恶也)考情于素行则狂哲可知也(素先也。狂愚也。哲智也)故侨扎之为僧必非调达善星也(侨子产也。扎延陵季子也。苦使良善之士为僧。必不行恶行。调达善星恶比丘)庄跖之为僧必非鹙子菽氏也(庄跖凶贼也。鹙子舍利弗也。菽氏目干连也)奚为始得僧于庄跖而后责不贤乎。始不知僧有侨扎而前谓无德乎。夫有士君子之器。必有士君子之僧。有台舆之性。必有台舆之僧(台舆贱人)故以仁求僧可必也。以僧求仁难乎必也(以仁行向僧中求之。必可有仁行者。若凡是僧便责其仁行即恐难也)且使安远妄(道定惠远)彼必不为妄。真自有余也。使思顗暴(思大禅师也天台智者禅师也)彼必不为暴。仁自有余矣。使佛图澄慧始妖(图澄如上。惠始元魏沙门。甚有神异。五十余年未甞寝卧。纵行泥涂足不污。世谓白足也)彼必不为妖。神力自有余矣。使僧旻智藏佞(僧旻住虎丘山。梁萧昂礼谒。不与相见。后门而遁。智藏梁武帝撤宫闱之制恣沙门游践。有司奏御座非沙门宜登。智藏悖然锯坐。励色抗声曰。贫道昔为吴中顾郎。尚不惭御榻云云)彼必不为侫。直自有余矣。是以。忠孝之门不可使为乱。德行之门不可使为滥。宋文帝饭僧。同众御于地筵颁食迟。众疑将旴不食。帝曰。始可中耳。生公曰。白日丽天。天言始中。何得非中。遂取钵便食。举众从之。帝大悦(万乘之君。佛法之主。执去留之柄。有杀活之权。若固守小道而拒之。纵无具废之祸。得不乖于敬顺之道乎。如生公之见深为当矣)斯盖大人与天地同其德。日月同其明。故言中则中矣。况帝王之力可畏乎。故避焚不俟乎师姆(姆女师也。大夫之妻五十无子者入宫为女师。起坐得之方行已嫁则不待也。宋伯姬遭火待姆不来而烧死。此为执滞也)拯溺岂嫌于捽首(孟子。如人父溺水。子捉头发以救之。亦不为过。盖皆取其权急之宜故也)蝮啮岂顾乎断臂(蝮蛇类也。支体岂不爱惜。若遇蛇啮。惧死故须断也)护法之理。通于神明(为护法故岂顾小节而已)昔远公临终。门人进浆俾且慎(俾使也。且谨慎虑有乖违律方)检律未得而终(无难故依法行)彼克峻于己。使人则之无踰。闲一俯一仰有为也(闲法也。己自严峻秉持。使后人依法则之而行也)北齐天保中。僧昙显莫知所来。饮啖同俗。时放言宏远。上统知其异(法上为僧统故号上统)密与交厚。时遇黄冠陆修。静自梁奔齐(修静先在梁毁讟佛教。梁武欲诛之故奔齐。又求试也)勅沙门与静徒十人对。诏较量优劣。静徒妖术所祝。沙门衣钵或至飞转者。祝梁木或至横竖者。顾沙门不能对。而大言曰。沙门所见一我当见二。帝命上统。统求昙显。显醉居会末。众告曰。某醉焉。上曰。彼称祭酒。正可醉人能对。遽令掖举升座既而笑举一足曰。吾已见一乡可二乎。静徒默耻。显又命取稠禅师衣钵俾彼祝之。终不可动。帝使举之(举衣钵也)自一人至五耦(十人也)俱不起。置梁木上祝之亦无验。静徒战忸(战忸惊惭也)废术而言曰。佛自称内内小也。谓我为外外大也。显应声曰。天子在内。百官在外。小大安悖哉。齐人由是德乎我也。牛虽瘠犹偾于豚上(瘠瘦也。偾僵也。豚豕也。言牛虽瘦若倒犹可压于猪上也。言虽大劣犹压于小。此春秋文。喻晋鲁也)何斯不然欤。国初徐世绩讨河北。馈餫不给。王师且羸。贷粮于寺。而僧曰。常住不可。慧休闻而告之曰。若此举无功。则国之虞矣。国虞而寺存未之能也。召其徒沮众告师(召僧众散告兵师而给散也)发廪赈食。神尧初欲罢释教。唯河北不被诏。以英公表闻故也(宋干德四年克蜀。后川军作乱。王师讨全师雄军食不给。彭州天台院发众僧仓廪以济之。至开宝六年。主上勅倍还。仍别加恩奖也)近世遂州道谦。体貌都伟。善讲涅盘。时或以腥膻侑味。道俗甚不相与。谦曰。济力为讲。愿勿嫌也。当盛暑殒。肌膏流浸。芬馥酷烈(酷甚也)沈檀之不若。邦里特申哀敬。故权道也至至也(上至字及也。下至字极也。能及于至极之道也)仲尼云。可与立未可与权(论语文。但可与立事。未可与权道反于常道。先反而后合也)棠棣之华偏其反而(棠棣移也。亦曰郁李。又云车下李树高三尺。已来二月开花浅红花稠。众花先合后开如常道也。此花先开后合喻权道也。初似相反而后合道也)岂不尔思室是远而(此是权道所喻之诗。岂不尔思贤人为贤人之室远。此诗未足。下云。末之思也。夫何远之有。自是不思思即及也)诚不以难乎。故心惟贞一机由俯仰(贞正也。行心存于正一机权之道。则或俯或仰不定也)事实至公用若至私而仁智。观其益虽违而达也。观无益当顺而守也(不必定执之也)夫厉与西施嚬(西施美女也。厉丑女也。嚬戚也)所嚬是一而厉知其不及。则若勿嚬于知之艰矣(西施貌美。嚬戚而转艳。东邻丑女本丑効西施嚬戚而转丑也。此意喻修静等求试而转乖也)
