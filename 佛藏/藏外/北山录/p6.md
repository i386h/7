<!-- { "loadSidebar": true } -->
　　道树降魔穆清天下(佛初成道于伽耶城菩提树下金刚座上。以智慧力降魔之后法界肃静也)。垂世立教四十九年(以三十成道。四十九年说法度人。七十九岁入灭也)以经律论为三藏也(经为修多罗藏。律为毘奈耶藏。论为摩得勒迦藏也)。以五戒十善四谛十二缘六度为五乘也(五戒为人乘。十善为天乘。四谛为声闻乘。十二缘生为缘觉乘。六波罗蜜为菩萨乘)统之以十二分(一契经。二应颂。三记别。四重说。五自说。六缘起。七譬喻。八本事。九本生。十方广。十一希有法。十二论义。亦呼十二部教也)开之为四宗(经律论呪)教始兴乎一音。而大协于群心。目之曰甘露。亦谓之毒鼓(应其病者除其热恼故曰甘露。不应其病起烦恼故谓之毒鼓)至圣既没而微言殆绝(至圣即如来也)大迦叶遽命应真之侣千人。撰定诠序俾罔坠厥旨。王城始会造于石室(撰音选。自佛灭度荼毘之后。大迦叶命罗汉千人。往毕钵罗窟结集法藏。请无忧王为檀护主也)龟氏尸其位(尸主也龟氏迦叶也)首唱优波离令诵律部(优波离者是诸释子剃发师。诸释子出家。遂以璎珞环钏奉之。波离得已内自思惟。此人性高体贵尚能舍去。况我贫贱守宝受苦。乃悬树上。谁有须者任意。因求出家。常弘律部)波离避席将就座(大迦叶初于毕钵罗置三法座。一令集律藏。一令集经藏。一令集论藏。故优波离起就座也)礼僧足而升。执象牙扇。如先佛所说不愆于文字(一依佛在而说。并不愆少一文一字也)一千漏尽迭察迭书。再覆其言然后乃定。满八十反号八十诵(波离旋记而说。大众旋书而集之也)次命阿难(阿难本以身居有学不得预众。被逐在堀外。乃以三界九地惑束为九类。起九无间道断九解脱道证。然后获得三明六通。以神境通从户钥孔入。故得在会。迦叶乃令集经藏。迦旃延集论藏)阿难曰诺。如波离。过三月饮光虞逸亡。以愿智力观之无褊慢矣(饮光即迦叶也。虞虑也。逸亡散失也。恐经日久散失。遂常以智愿观之无于怠慢也)凡百年夷路既广人用知训(自佛灭后。迦叶弘持法藏二十年付阿难。亦二十年又付与末田地。二十年末田地又付商那和修。二十年商那和修又付与优波毱多。五人共一百年弘持法藏也)百年后毱多违世法骖轴(违世迁化也。服外谓之骖。残也。喻毱多灭后而法乘摧毁也)虽跋阇干纪擅兴十过。而离波多等七百无着人殄之。如金仆姑而穿鲁缟矣(佛灭后百年。毘舍离国有跋阇子比丘。说十事为清净。谓指抄食饮酒受畜金银等十事皆佛制不许。长老离波多与一切去上座三浮那及搜婆村长老等七百罗汉。作羯磨而殄其罪也。出四分律五十四卷。缟素帛也。金仆姑箭名。鲁庄公以之射南宫长万也)暨大长老摩诃提婆(即大天也。本土火罗国商主之子。因父他往染其母。父归杀之。后杀其母及阿罗汉。惧罪而求出家。聪明博达三藏)窃圣人之誉怙王者之力(自云。我得罗汉入。无忧王宫常为王者之师。怙恃也)鄙争为心离析是谋。增损佛语黩乱圣典(因僧十五日说戒而妄有称说。黩乱圣言与僧不和也)群圣叱其庸违僭而不经(上座圣众责其违乱佛语遂成争竞。王不能和也)其徒猬张剪为冠雠(大天之徒如猬毛而张炽。与圣众共为寇雠也)群圣不克御侮(克能也。大天部强盛。圣众部不能制止也)遂破为二部(大天为大众部。圣众部为上座部)二部派流有荡不返。迨数百年浸为二十部(大众内分出成九部。一说部。二说出世部。三鸡胤部。四多闻部。五说假部。六制多山部。七西山住部。八北山住部。并本部成九也。上座部分成十一部。一说一切有部。二雪山住部。三犊子部。四法上部。五贤胄部。六正量部。七密林山部。八化地部。九法藏部。十饮光部。十一经量部。雪山部。则本部也成二十部)哀哉化醇为醨。大义于是乖矣(醇浓醨薄也。佛灭度自百年之后分为二十部。法味浇薄也)析金争分河于是饮矣(譬如一金杖分为五段段段皆金。如佛法分为五部也。迦叶佛父吉利枳王曾作十梦。皆表释迦遗教弟子内一梦见一张白二十人争此终不破。表此二十部大小乘争后遂分河而饮水也)故诸部云如是契经我部不诵。而于自部皆至于解脱者也(各以自部教是佛语。他部则非也)其大乘宗智论。谓文殊师利与诸徒大会于铁围。召阿难诵之。非诸声闻所预闻也(智论亦云。智度论说。大乘结集乃是文殊菩萨与阿难等在铁围山结集。时皆大乘声闻小智不预其众也)声闻闻之迷乱倒错。斯或别乘之谓也(谓二乘实声闻也)或不回心之人也(谓定性声闻定不回心灰身灭智者一类。闻说大乘迷错不信也)余经余圣贬不由论。岂行之艰而亦不能知者乎(或有余部经教及诸部圣人。贬论而不取者。盖以论是慧学义理深玄学之实难。而知之亦不得易也)弥勒造瑜伽凡一十七地(一五识身相应地。二意地。三有寻有伺地。四无寻唯伺地。五无寻无伺地。六三摩呬多地。七非三摩呬多地。八有心地。九无心地。十闻所成地。十一思所成地。十二修所成地。十三声闻地。十四缘觉地。十五菩萨地。十六有余依地。十七无余依地也)备举三乘开张演布(梵云瑜伽。此云相应。谓一切乘境行果等所有诸法皆名相应也。即十七地称之为师)后诸学者以文殊为法性。以慈氏为法相(法性以真理融观为门。法相以识相行布为旨)各封涯域互驰章句自伐其美(后人所宗性相有殊。宗性者以融观为美。宗相者以区别为善。各党其宗者也)致使西极东华人到于今有南北两宗之异也。故南宗焉以空假中为三观(观遍计烦恼空处能显真理为真谛观。观依他假有为俗谛观。观真俗混同为第一义谛观也)北宗焉遍计依他圆成为三性也(遍计依妄情而生。依他假众缘而起。圆成即真理者也)而华严以体性德相业用范围法界(即能所证体用而论范围笼罗也)得其门统于南北。其犹指乎诸掌矣(学华严者尽达性相之原俱尽南北之旨)印土传法。自大龟氏至师子比丘有二十四人。雅绍真诰流演溥畅(自佛灭后。大迦叶弘持法藏。以至师子比丘共二十四人。雅继能仁之轨躅。妙弘祖圣之玄风也)暨师子遇害于罽宾。自是相承相付泯矣(师子比丘传法至罽宾国。为罽宾王害之自后。法藏虽传其道浇也)然戒法防患独为大圣所制(戒者。梵云毘奈耶。此云调伏藏。以防非止恶调伏有情三业。如来亲制最为付嘱)以戒即七支之业业性甚深。获业智力乃穷其数(七支。身三业杀盗淫。口四业恶口两舌妄言绮语。共为七支也。获智力者了业之数)故开遮持破关乎损益。而前佛后佛皆不寄口而言之(或法之中。有开则许其通容。有遮则绝其为作。持为坚守不犯。破为误犯不持也。律藏是佛亲制。不因寄口而传说也)又峻设其防言不浮行。心资定慧以至悬解(如来明立禁戒。峻设遮防浮泛也。心习定慧以至悬解。悬解者若以绳系物。而悬慧解了达若解之也)故亦谓之波罗提木叉也(波罗提木叉此云别解脱戒。谓七众所持各别而解脱。又持一戒得一解脱)经通五人说(智度论云。五人者一佛二弟子三神仙四天五变化也)以彰善恶导物起信刊定邪正。皆得谓之绳墨义也(彰明也。病也。病于恶而明于善导引起生也。有不信者引之令信。不定者刊削之。邪曲者则正之。如世绳墨能正材之斜曲也)穷括性相不令散失。贯于人心皆得谓之结鬘义也(经内性相无不穷括义聚前后联贯。犹若西国之人以线穿贯花鬘而为严饰也)至言有准规矩合度。而民是则之皆得。谓之法义也(犹若王言出则天下准承。规者圆也。矩者方也。方圆皆合其制度为人之准故名为法。法者则也)其言如兰其信乃恒。天下酌之而不知其竭皆得。谓之常义也(兰香草也。恒常也。若涌泉而不竭。故谓之常也)论通弟子造。以能合离真俗舒蓄名理。壶奥在彀风味渊派。法义之所由生故皆得。谓之摩怛哩迦也(论者循环研核究畅真宗为义。本唯佛说散在众经。后乃大小圣弟子通亦造之。而能离合真俗区擘色心。定有无之指归。尽名义之奥。其唯论藏乎。梵云摩怛哩迦。此云本母。能生智慧如母生子也)矫伏擒纵启塞关徼(矫诈也。伏顺也。擒夺。纵放也。论义之道。或诈现纵伏而后夺取其义也。启开也。塞闭也。关门钥也。徼小路也。论宗有开有闭有遮防塞其关要也)发期尔的弛有余勇(发言之道。须有准当。若箭发机须期中的。弛放也。放其义题须令勇气有余也。苦理门四宗中不顾论宗等也)外道异党莫余敢侮(论乃摧邪显正。故外道之徒莫敢侮慢也)故皆谓之优波提舍也(梵云优波提舍此云论义也)法谓所对(属于所照之境)慧则向观(谓能照之心)向则克灭(谓能证智起则诸惑皆灭也)观则克圣(谓慧照理若灯之照物则能显于圣道)故皆谓之阿毘达磨也(梵云阿毘达磨此云无对法)佛昔一时有言曰彼此中间而入于定(佛一日言彼此中间三件未指而入定也)诸大弟子各以己解竞宣圣意。或以生死为此。涅盘为彼。道为中间(生死谓分段变易二种生死为此也。涅盘谓四种涅盘所证之理为彼。道则能证之智为中间也)或为眼根为此。色境为彼。识是中间(根为能照。境为所照。识在中间为能了别)如是乃有五百言不相与志不相夺(虽各不同亦各言其志也)暨大圣起定。舍利弗等腾情稽疑。佛言。我说触为此。集为彼。受为中间(触为对境。集为能染。心受于中间领纳也)尔曹虽非我意。然皆为灭苦之因。并应受持不宜忘失也(曹辈也。弟子所说虽非佛之本意。然亦无爽道理也)故佛日未亡。舍利弗造集异门足论(二十卷一百八十九纸。玄奘译)目连造法蕴足论(二十卷一百七十八纸。玄奘译)迦多演那造施设足论(一万八千颂。此未见行。上三论皆是如来在日诸弟子造也)玉毫既晦。提婆设磨造识身足论(十六卷。佛灭后一百年造。玄奘三藏译)世友造品类足论(十八卷二百九十纸。佛灭后三百年造)戒身足论(三卷四十九纸。世友造。已上谓六足也)迦多演尼造发智论(十六卷三百六十五纸。大义具足故。号此论为身。以六足为足也。佛灭后造)凡七论奋扬才藻控越风猷。傍求圣意式弼神化。其大穷天地。其细考邻虚(七论并小乘之文。辞藻宏旷风规超弈。至于性相心色无不具论也。邻虚极微之尘也)方诸儒门。三传四诗各金玉其音也(三传。一左丘明传。二公羊高传。三谷梁赤传。四诗。鲁诗。鲁人申培公汉武以浦轮征之已八十余以诗经为训口传无传也。二齐诗齐人袁固生所传。三韩诗燕人韩婴所学。四毛诗河间毛公字文操所传于子夏也)由是四百年初。迦湿弥罗国五百六通依发智论撰大毘婆沙(佛灭后四百年初。有罗汉名迦旃延子。击干稚普告十方诸天及贤圣。不得入灭有于佛所闻一曷一句皆会迦湿弥罗国。诸圣既至。遂集所闻。是者取。非者去。乃成大毘婆沙。此云广解。禁之不令出国。谓婆娑头拔尊者潜入彼国诵之出国归。罽宾传之后方流于诸国也)备释三藏(谓经律论)以品有八。译者谓之八蕴。亦日八藏是也(蕴藏皆聚义也即八揵度)至五百年。龙树学穷域内。自谓一切智人。方立为大师。阿耨达龙引入于宫。示以尘沙秘藏。愧所负罪九旬假诵于龙宫。而特悔其所称者也(龙树本南天竺国梵志也。诵四韦陀因入王宫。厌欲出家。经论诵尽嫌佛所说经不多。后龙王请入宫经九十日。点经题不尽。深悔言失。通解造智度论十万偈。天竺立庙敬奉如佛)其所诵习人间或得之。由是广制诸论丕守先教(丕大也。谓大能弘守先圣之教也)洎千年。世亲初学小乘。常欲不利于大乘。其兄无着愍之。假疾召使至。具以微言诲。天亲退而省其咎矍然。将自援刀断舌。无着聿来其前止之曰。罪自汝心匪舌之咎。昔既以毁。今盍以赞(盍何不也)断之何补焉。遂乃制论千部。或宗或释翊赞于五乘也(天亲菩萨北天竺留娄沙富罗国人。兄弟三人俱在有部出家。兄无着先悟大乘。常往兜率请弥勒说瑜伽。天亲在有部日。先造小乘论五百部广非大乘。后因无着化之既悟大乘。乃却造五百本大乘论广赞大乘。故号千部论主也)秦正世(秦始皇。姓嬴。名正。字祖龙。秦襄王之子。收六国筑万里长城。令方士入海往蓬莱求仙药也)有十八沙门自西域至(谓室利房等十八人也)彼暴嬴方有事于天下。不遑大道(遑及也不及行于大道)丑我有德狱沙门于重垣。为力士神奋威击垣(始皇惟降服礼谢。道人却反西国)夫秦之于吾道也如石不濡于水焉。膏肓之门不足以发药其在此也(秦方无道。以善化之故不相投也。晋景公有疾求医于秦。梦疾化为二竖子曰。彼良医也。惧伤我焉。其一曰居肓之上膏之下。若我何医至曰疾不可为也。今秦暴恶不足以善化。若疾之膏肓也)虽当时沙门不见申于秦而鞠之亦颇得其由矣(室利房等虽不蒙秦之见遇而又禁之。盖以秦暴而不纳于善。亦为腾兰之因也)夫人心险易间于山川。尔后所来实幸。失利房等先甞之。不求之不至也(尝试也。以失利房等先试来。秦虽不纳。后来三藏幸此事而知之。故若无蔡愔使人求请即不至于此也)汉永平七年辛卯(以年历推之。合是甲子。今作辛卯误)显宗梦金人(显宗。谓后汉第二主明帝。名庄。光武之子。阴皇后所生)项佩日光。在殿庭而飞。乃宵衣俟旦(俟待也。夜梦金人。身有光明。遂坐以待明)召群臣以问。傅毅对曰。是佛神也(时王遵傅毅等奏。周昭王二十四年。大史苏由云。西国佛生。一千年后声教流此。今千载余合是佛神来至也)俾蔡愔秦景将命求诸梦(遂使蔡愔等一十八人往西国求之也)及大月氏。与摄摩腾竺法兰遇焉(至月氏国。见二三藏。一姓迦摄名摩腾。一姓竺名法兰也)彼二士宿蕴遐游济俗之志获秦蔡而合矣(秦景等见二三藏于月氏求请。以归汉国)十年甲午(本作丁卯甲午误)汉使至自西域。二沙门入于洛(时后汉都洛阳)献释迦图像并诸经。于是肇有寺于洛城(三藏初至馆于鸿胪寺。以白马驮经而来。遂呼为白马寺。若就梵语为僧伽蓝。此为众园。谓行道处也)为像于南宫清凉台及关阳门显节陵上也(皆于此等处图像也)其经始命翻译以四十二章载其首(摩腾二三藏最初译经一卷。号四十二章经)缄于兰台石室。俟可闻者闻焉于穆哉(兰台石室汉藏书閟阁也。于嗟叹之辞。穆敬也)夫圣教之于时。其可顺也不可强也。顺则渥物(渥沾也。谓若汉明之代而来)强则疵物(若秦代而来疪病也)故推引之道非至智不能见之矣。人亦有言曰。夫永平何世汉明何德。盖元淳渐浇仁义渐废。道德与五经将坠于地(自永平时。道德既薄。文籍将坠。言世浇漓之甚也)而慈运远构。释教弥布。使此方黩先所习者。忻新所闻(佛法于浇薄之代而来。使厌仁义礼乐者忻其新教。改往习新而行之也)革违从劝三训萃举以光被天下也(训教也。萃集也。以三教集举而化世也)故吾道焉将不可举。虽千年参辰背焉(吾教为化导之本。若与世未合。纵历千载之期。若参星与辰星必不相合也)将可举虽万里风马通焉(其或教可举。行途虽万里亦可通也。风马谓牝牡相逐也。齐桓伐楚。楚子云。至于风马牛不相及也)是以汉诏降于天陲。圣日出于东方(陲边也。谓秦景等至月氏。圣日谓摩腾东来也)烛生灵于重垠示大觉于昭回(垠边也佛日照烛群品。光华天地也)夫假一宵之梦。树风声于万古。如帝庄者天下实有君矣(汉明一梦金人。西求教法。始立风范。声教终为万古之规)宣心茂猷光启有汉。如王傅秦蔡。汉室实有臣矣(茂盛猷图也。宣心盛图开明汉祚。谓王遵傅毅秦景蔡愔等也)为法王之遗徒(遗苗徒弟)弘嗣德音如腾兰者。天竺实有僧矣(能嗣声教)眇观前古。丰德厚利实勤于生民者。民荷其赐。播其休烈。盛于祠秩(眇细也。观前代有利于民。感其恩。必扬其美。业大陈于享祀也)故礼曰。法施于生民死则祀之。以劳定国则祀之。以能御大灾则祀之。能捍大难则祀之。而炎氏与二三臣。畅金仙之教。适未闻之俗。使人以悃悃之诚(悃悃切也)知罪福所归。厌有涯之形。尚灭心之理(汉明与二三臣。初道开佛教。使迷倒之俗悟解罪福厌有尽之身。达证无生之理)恢恢焉玄化之功冠乎仁祠。而世不崇其寝昭其奠礼。虽古之云阙而今亦未得也(恢恢廓也。以其功虽恢廓造化于祠典合冠其首。而世不崇其寝庙明其亨奠于古之云阙今亦未得不阙也)自汉中兴之始。涓涓乎滥觞(滥溢也。汉水初出只可溢于一觞。佛法自后汉之初涓涓细流。如汉水之初出也)魏流束薪(至曹魏之代渐如流于束薪)迄今我唐。其风寖广(自汉佛法初至到今巨唐其法渐广矣)鞠搜众部(鞠穷也)八千余卷。今来梵僧翻译未已。其间齐梁之世。二萧之家(南齐萧道成。梁武萧衍。两朝二萧并都金陵也)学优词洽多乎制撰。如竟陵王子良。钞集众经。别为七十部二百五十九卷(齐竟陵王以部类抄集之也)虽当时自意不欲外传。而后世写之编诸正录。梁太子纲(即简文帝)撰法宝联璧二百卷。沙门僧佑(撰弘明集十六卷)僧旻(住虎丘山萧昂往礼之高卧不起人号为梁代素王)宝唱(杨都庄严寺僧。博识洽闻。梁武令撰经律异相五十卷)智藏(梁高僧聪明博识)咸皆缵述颇多条目。后叶或有废。通庄而遵岐路者也(通庄大路谓正经也岐小路群集也)时太学江泌女(梁朝学士)年始八岁自永元元年至天监四年(永元南齐年号。天监梁武年号自己卯至乙酉。计七年)静坐闭目自然诵出三十卷(今藏内有题目而无经文。既非佛语今在伪录也)议者以为天授之也。夫何区别其真伪哉。大乘以一法谓实相也(实相谓真如也)小乘三焉。谓诸行无常。诸法无我。涅盘寂静。然有乖乎此者。则不为吾教也。其有芜累凡浅。如七佛神呪．普贤证明．法华度量．天地八阳．延寿命等经。乖于众典。失圣言之体。存乎疑伪。非所论也(并存疑伪录)其或质浊繁细(如阴持入地道等经)如汉魏失译并药师等经(尸利蜜多罗。及与鹿野寺惠简译。今在正录)虽不雅奥且非亏谬。验之重译不可废也。然得禽虽一目之网。而藉万目资乎一目。出苦虽一门之法。而兼万法资乎一门(虽以一目获禽不可唯开于一目。虽以一法契机不可唯演于一法)故演而伸之。为八万四千之法藏也。牟子云(牟子苍梧太守也。著书曰牟子)佛经前说亿载之事。却道万世之要。太素未兆。太始未生。乾坤肇兴。其微不可握。其纤不可入。佛悉弥纶其广大之表。剖析其窈眇之内。靡不纪之故。其经卷以万计。言以亿数(故龙树九十日龙宫不能尽其签题)譬如临河饮水饱而自足。焉知其余哉。函夏二圣之经(谓孝子宣父)居百氏。如北辰之于悬象矣(孔孝为北辰。诸子为众星)而孔老之外。犹有象圣之格言。杨朱惠施虚无之流也(出庄子)墨翟韩非济世之流也(出史记)其间马迁修史(司马迁。字子长。汉武时人。为太史继父修史记一百三十卷)先黄老而后六经(六经春秋．礼记．毛诗．尚书．周易．乐记为云也)班固艺文(班固。字孟坚。修前汉书一百二十卷)始儒家而次道德三于吾宗为三教(所谓儒道释)扬日月于不朽。至于废兴取舍。皆系于时也(或取或舍。或废或兴。皆系于时数也)其有后世作者。或词胜于理。或才不及事(或词虽富赡其理疎旷。或事虽备引而才力不足也)务华去实(漏失也。好史笔者于实事多失)尚玄否黄知之者患居浮促。孰能与死者交论(既知偏执之非。而所患浮世短促。谁能与前代之人交论是非者矣)不知者诚诵在心。播流无极(不了之徒。但知持诵在心。布流无尽而已)然儒教以朝祀丧戎为国之纲纪(朝谓殷眺会觐之礼。祀谓宗庙六禋之事。丧谓吊赠葬临之仪。戎谓讲武征伐之事)统行其道鲜克攸紊(攸所也紊乱也能总其事而行之则于礼少有紊乱)释老之教理在虚玄迹参权实(理既虚无幽玄。其道或权或实也)致令中人已下(上士闻而行之。中士如存。若亡下士侮而笑之)阿附曲演非妖则妄。郑声乱雅鱼目欺珠。是以道则有化胡经(晋时王浮道士所撰。一卷。后渐添成十一卷)夷夏三破十异九迷(皆道门非释之文)释则有灭惑驳夷夏(甄銮笑道论等并在弘明集)破邪辩正(唐沙门法琳撰)纷然陵驾。既悖而往。亦悖而复(互相矛楯)情意忌慕(忌者恶之慕者好之)义不由直相附如糺缠(以曲为直也)相酬如响答。糅以编简(糅杂也)閟以绲縢(绲縢缄也)岂关十二分五千文之本欤(圣人之旨元无是非之文)西域统一世之教以为三时。谓有教(即阿含等是)空教(即八部般若等是)不空不有教(即解深密经是)此方以五时辩例。一则四谛(谓苦集灭道四事。小乘教也)二则般若(谓八部般若空教)三则净名思益等(谓维摩等论不思议教)四法华(会二归一中道教)五涅盘(圆寂教)或有谓之不然。今存乎古也(谓三时教)
