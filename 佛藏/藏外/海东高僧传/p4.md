<!-- { "loadSidebar": true } -->
　　释安含。俗姓金。诗赋伊飧之孙也。生而觉悟。性乃冲虚。毅然渊懿之量。莫穷涯畛。尝浪志游方。观风私化。真平二十二年约与高僧惠宿为伴。拟将乘桴泛泥浦津。过涉岛之下。忽值风浪。回泊此滨。明年有旨简差堪成法器者。入朝学问。遂命法师当行矣。乃与聘国使同舟涉海。远赴天庭。天王引见。皇情大悦。敕配于大兴圣寺居住。旬月之间洞解玄旨。于是山仙掌十驿之程。即日午行回。谁闻夕鼓。秦岭帝宫千里之地。即星驰陟降。岂待晨钟。十乘秘法。玄义真文。五稔之中莫不该览。越二十七年。爰与于阗沙门毗摩真谛。沙门农加陀等俱来至此。西域胡僧直到鸡林。盖自兹也。崔致远所撰义相传云。相真平建福四十二年受生。是年东方圣人安弘法师与西国二三藏。汉僧二人至自唐。注云。北天竺乌苌国毗摩罗真谛年四十四。农伽陀。年四十六。摩豆罗国佛陀僧伽。年四十六。经由五十二国始汉土。遂东来住皇龙寺。译出旃檀香火星光妙女经。乡僧昙和笔授。未几汉僧上表。乞还中国。王许而送之。则安弘者殆和尚是也。又按新罗本记。真兴王三十七年。安弘入陈求法。与胡僧毗摩罗等二人回。上楞伽胜鬘经及佛舍利。自真兴末至真平建福。相去几五十年。何三藏来之前却如是。或恐安含。安弘。实有二人。然其所与三藏不殊。而厥名不殊。今合而立传。又未详西国三藏去留所终。和尚返国。以后作谶书一卷。字印离合。为之者罕测。宗幽隐。索理者难究。如云鸺鹠鸟(碑文隐晦未详)散。又云。第一女主葬忉利天。及千里战军之败。四天王寺之成。王子还乡之岁。大君盛明之年。皆悬言遥记的如目睹。了无差脱。善德王九年九月二十三日。终于万善道场。享年六十二。是月乡使从汉而邂逅法师。敷座于碧浪之上。怡然向西而去。真所谓腾空步阶坐水行地者矣。翰林薛某奉诏撰碑。其铭云。后葬忉利。建天天寺。怪鸟夜鸣。兵众旦殪。王子渡关入朝。圣颜五年。限外三十而还。浮沉轮转。彼我奚免。年六十二。终于万善。使还海路。师亦交遇。端坐水上。指西而去(碑文苔蚀字缺十。丧四五。略取可观拟以成文)。盖不待他。亦仿佛其遗迹矣。

　　赞曰。师之神通解脱。去住自在。大菩萨之闲事。岂容笔舌于其间哉。然入朝始与西域三藏。手派真源。吹法螺而雨法雨。河润海陬。真弘法之圣人字也。字经三写。乌焉成马。予疑含弘二字之有一错焉。

　　释阿离耶跋摩。神智独悟。形貌异伦。始自新罗入于中国。寻师请益。无远不参。瞰憩冥壑。凌临诸天。非惟规范当时。亦欲陶津来世。志切游观。不殚游邈。遂求法于西竺。乃遐登于葱岭。搜奇讨胜。历见圣踪。夙愿已圆。资粮时绝。乃止那烂陀寺未几终焉。是时高□专业住菩提寺。玄恪。玄照。至大觉寺。此上四人并于贞观年中有此行也。共植胜因。聿丰释种。遥谢旧域。往见竺风。腾茂誉于东西。垂鸿休于罔极。非大心上辈。其何预此乎。按年谱似与玄奘三藏同发指西国。但不知第何年耳。

　　释惠业。器局冲深。气度凝深。巉岩容仪。戌削风骨。直辞边壤。遽入中华。遂于贞观年中往游西域。涉流沙之广漠。登雪岭之嵚岑。每以清晖启曙。即潜伏幽林。皓月沦霄。乃崩波永路。轻生徇法。志切宣通。遂往菩提寺。观礼圣踪。又于那烂陀寺。寄迹栖真久之请读净名经。因捡唐本。淹通纶贯。梁论下记云。在佛齿树下。新罗僧惠业写记。传云。业终于是寺。年将六十余矣。所写梵本并在那烂陀寺焉。

　　释惠轮。新罗人。梵名般若跋摩(唐云惠甲)自本国出家。翘心圣境。泛舶而凌闽越。涉步而届长安。寒暑备受。艰危罄尽。奉敕随玄照法师西行充侍。飞梯架险。既至西国。遍礼奇踪。寓居庵摩罗波国信者寺淹住十载。近住次东边。犍陀罗山茶寺赀产丰饶。供养餐设。余莫加也。其北方胡僧往来者。皆住此寺。蜂屯云集。各修法门。轮既善梵言。薄闲俱舍。来日尚在。年向四十矣。具如义净三藏求法高僧传中。

　　释玄恪。新罗人。嶷然孤硬。具大知见。性喜讲说赴感随机。时人指为火中芙蓉也。常叹受生边地。未睹中华。闻风而悦。木道乃届。夐目东圻。遂含西笑。心惭中昼。志要历参。比犹月行。午夜任运而转。或层岩四合。鸟道云齐。或连冰千里。风行云卧。遂与玄照法师相随至西干大觉寺。游满焰之路。赏无影之邦。负笈精研。琢玉成器。年过不惑。遇疾乃亡。玄照者亦新罗之高士也。与恪同科始终一揆。未详所卒。复有新罗僧二人。莫知其名。发自长安。泛泊至室利佛逝国遇疾俱亡。

　　释玄游。句高丽人。叶性虚融。禀质温雅。意存二利。志重询求。乘杯溯流。考室幽壑。入唐礼事僧哲禅师。抠衣禀旨。哲思慕圣踪。泛舶西域。适化随缘。巡礼略周。归东印道。游常随附凤。因住于彼。慧矩夙明。禅枝早茂。穷涯盈量虚往实归。诚佛家之栋梁。实僧徒之领袖。既而舟壑潜移。悼陵谷之迁质。居诸易脱。恻人世之难常。薪尽火灭。复何可追。义净三藏嘉尔幼年慕法情坚。既虔诚于东夏。复请益于西天。重指神洲。为物淹留。传十法而弘法。竟千秋而不秋。虽捐躯异域。未返旧都。彼之功名落落如此。安得不挂名竹帛以示将来。遂着求法高僧传。予偶览大藏。阅至于斯。志深向慕。遂抽绎而书之。

　　释玄大。梵。新罗人。法名萨婆慎菩。提婆(唐言一切智天)童稚深沉。有大人相。不茹荤。不□□□□□□□□□□也。尝泛舶如唐。学问靡常。阐奥穷微。高宗永徽中。遂往中印度。礼菩提树。如师子游行。不求伴侣。振五楼之金策。望三道之宝阶。其所远慕艰危历览风土。亦未能尽导。便向大觉寺挂锡。详捡经论。备省方俗。后还震旦敷宣法化。玄绩乃着。巍乎其成功矣。

　　赞曰。此上数人邈若青徼。径入中华。追法显。玄奘之逸迹。朅来绝域。视如里巷。比之奉使张骞苏武之类乎。

　　海东高僧传卷第二(终)　京北五冠山灵通寺住持教学赐紫沙门(臣)觉训奉　宣撰
卷一
