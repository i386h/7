<!-- { "loadSidebar": true } -->

　　海东高僧传卷第一

　　京北五冠山灵通寺住持教学赐紫沙门(臣)觉训奉　宣撰

　　流通一之一

　　论曰夫佛陀之为教也。性相常住。悲愿洪深。穷三际。遍十方。雨露以润之。雷霆以鼓之。不行而至。不疾而速。五目不能睹其容。四辩莫能谈其状。其体也无去无来。其用也有生有灭。故我释迦如来。从兜率天。乘栴檀楼阁。入摩耶胎。以周昭王甲寅四月初八日。遂开右胁。生于净饭王宫。其夜五色光气入贯大微。通于西方。昭王问太史苏由。曰。有大圣人。生于西方。问利害。曰。此时无他。一千年后。声教被此土焉。始处宫中。亦同世俗。粤四十二年甲申四月八日。佛年三十。逾城出家。遂坐树成道。转法利生。如优昙花时一现耳。初说华严。次说小乘。或般若．深密。或法华．涅槃。随机普被。任器方圆。其犹一风而万窍齐号。孤月而千江皆现。四十九年度脱群品。列子所谓西方有圣人者是也。是时文殊与目连为化人亦子震旦。佛年七十九。以穆王壬申二月十五日入灭于琼林。白虹十二道。连夜不灭。王问太史扈多。曰。西方大圣人方灭度耳。于是阿难等结集金言。具载贝牒。经律论戒定慧。爰方启行。然杂华恒常之说。隐入于虬宫。邪宗蚢肆。异部蛙鸣。既而马鸣屹起挺生。及陈那护法唱之和之。推邪现正。演义申宗。广大悉备乎西域。将有待而东驱矣。自佛灭一百十六年。东天竺国阿育王收佛舍利。役使鬼兵。散起八万四千宝塔。遍阎浮提。时当周敬王二十六年丁未也。塔兴周世。经二十二王。至秦始皇三十四年。焚烧典籍。育王宝塔由是隐亡。当是时。沙门利方。十八贤者。赉持佛经。来化咸阳。秦始皇不从而囚之。夜有金刚丈人。破狱出之而去。盖机缘未熟故也及后汉永平十二年。摩腾．竺法兰．来仪汉庭。慈云布于九州。法雨洒于四海。然按霍去病传云。得休屠王祭天金人。则像设似先入于沙漠矣。又前汉哀帝时。秦景使月氏国。来传浮屠经教。乃知前汉已行。六十三年而后明帝方感金人梦耳。若我海东。则高句丽解味留王时。顺道至平壤城。继有摩罗难陀。从晋来千百济国。则枕流王代也。后于新罗第二十三法兴王践祚．梁大通元年丁未三月十一日。阿道来止一善县。因信士毛礼隐焉。属有吴使者。香道指其焚点之仪。由是延致王宫。然其教未阐。舍人厌髑。赤心面内勇决国人之疑。噫微夫子吾当从何教也。自尔圆光慈藏之徒。西入传法。上下信敬。内外奉行。先呼而后应。日益而月增。遂使于三韩及我圣祖苇旧鼎尤尊佛教。凡制度多用佛教。守文继体之君。传而不失。惟大祖四代孙大觉国师。于宣王三年乙丑四月。航海求法。东至于洋。导其百派大小始终顿圆之五教。各得其所。复归于正。然源乎周．派乎汉。汪洋于晋魏。汗漫于隋唐。波之于宋。而渊沄于海东也。都算．佛入灭至今乙亥。二千一百六十四年。灭后第一千一十四年。入后汉至今一千一百五十一年。自顺道入句高丽至今八百四十四年矣。且道不自弘。弘之由人。故着流通篇以示于后。按古梁唐宋三高僧传皆有译经。以我本朝无翻译之事故。不存此科也。顺道亡名义渊昙始摩罗难陀阿道(黑胡子元表)玄彰法空法云

　　释顺道。不知何许人也。迈德高标。慈忍济物。誓志弘宣。周流震旦。移家就机。诲人不倦。句高丽第十七解味留王(或云小兽林王)二年壬申夏六月。秦符坚发使及浮屠顺道。送佛像经文。于是君臣以会遇之礼。奉迎于省门。投诚敬信。感庆流行。寻遣使回谢。以贡方物。或说．顺道从东晋来。始传佛法则秦晋莫辨。何是何非。师既来异国。传西域之慈灯。悬东暆之慧日。示以因果。诱以祸福。兰薰雾润。渐渍成习。然世质民淳。不知所以裁之。师虽蕴深解广。未多宣畅。自摩腾入后汉。至此二百余年．后四年。神僧阿道至自魏(存古文)。始创省门寺。以置顺道。记云以省门为寺。今兴国寺是也。后讹写为肖门。又创伊弗兰寺。以置阿道。古记云兴福寺是也。此海东佛教之始。惜乎．之人也．之德也。宜书竹帛以宣懿绩。其文辞不少概见。何哉。然世之使于西方。不辱君命。必侍贤者而能之。则特至他邦肇行未曾有之大事。非其有大智慧．大谋猷。得不思议通力。其何以行之哉。以此知其为异人。斯亦法兰．僧会之流乎。

　　释亡名。句高丽人也。志道依仁。守真据德。人不知而不愠。考钟于内。在邦必闻。霈然有余。厥闻旁驰。晋支遁法师贻书云。上座竺法深。中州刘公之弟子。体性贞峙。道俗纶综。往在京邑。维持法纲。内外具瞻。弘道之匠也。遁公中朝重望。其所与寄声交好。必宏材巨擘。而况外国之士。非其胜人。宁有若斯之报耶。且佛教既从晋行乎海东。则宋齐之间。应有豪杰之辈与时则奋。而无载籍。悲夫。然彼宋人朱灵期(或作虚)使自高丽。还失济于洲上得杯渡之钵。又齐时高丽未达佛生之事。问高僧法上。上以周昭之瑞为答。则高人烈士。西笑于中国。取纲要者固不少矣。时无良史罗缕厥绪为恨耳。

　　赞曰。古者三韩鼎峙。开国称王。彼佛声光蔑有其兆。及感应道交。贤德聿来。以赴机叩。易曰．感而遂通。天下之故。顺道有之矣。始予躬诣所谓兴国兴福。因有缀文记事之志。无缘以发之。今谬承景命。乃以顺道为传首云(此赞当在顺道传下)。

　　释义渊。句高丽人也。世系缘致咸莫闻也。自隶剃染。善守律仪。慧解渊深。见闻泓博。兼得儒玄。为一时道俗所归。性爱传法。意在宣通。以无上法宝．光显实难。未辨所因。闻．前齐定国寺沙门法上。戒山慧海。肃物范人。历跨齐世为都统。所部僧尼不减二百万。而上纲纪将四十年。当文宣时盛弘释典。内外阐扬。黑白咸。景行既彰。逸响遐被。是时句高丽大圣相王高德。乃深怀正信。崇重大乘。欲以释风被之海曲。然莫测其始末缘由．自西徂东年世帝代。故件录事条。遣渊乘帆向邺。启发未闻。其略曰。释迦文佛。入涅槃来。至今几年。又在天竺。经历几年。方到汉地。初到何帝。年号是何。又齐陈佛法谁先从尔。至今历几年帝。请乞具注。其十地．智度．地持．金刚般若等诸论本。谁述作著论。缘起灵瑞所由有传记不。谨录咨审。请垂释疑。上答云。佛以姬周昭王二十四年甲寅岁生。十九出家。三十成道。当穆王二十四年癸未。王闻西方有化人出。便即西入。至竟不还。以此为验。四十九年在世。灭度至今齐世武平七年丙申。凡一千四百六十五年。后汉明帝永平。经法初来。魏晋相传。吴孙权赤乌年。康僧会适吴。方弘教法。地持阿僧伽比丘从弥勒菩萨受得其本。至晋安帝隆安年。昙摩谶于姑藏为河西王沮渠蒙逊译。摩诃衍论．是龙树菩萨造。晋隆安年。鸠摩什波至长安为姚兴译。十地论金刚般若论。并是僧佉弟波薮槃豆造。至魏宣武帝时。菩提留支始翻。上答指证。由缘甚广。今略举要。渊服膺善诱。博通幽奥。辩高灸輠。理究连环。曩日旧疑。焕然冰释。今兹妙义。朗若霞开。西承慧日。东注法源。望悬金不刊。传群玉而无朽。所谓苦海津济。法门梁栋者。其惟吾师乎。既返国揄扬大慧。导诱群迷。义贯古今。英声借甚。自非天质火拔。世道相资。何以致如斯之极哉。史不叙所终。故不书。

　　赞曰。佛生年月日传记互出。理难一定。然渊亲承法上口授而来。乃与唐法琳辨正论所据若合符节。当以此为指南。然钜儒吴世文援引古文特启异论。致有问对。虽辞旨烦丽。亦不足凭也。

　　释昙始．关中人也。自出家多有异迹。足白于面。虽涉泥水。未尝沾湿。天下咸称白足和尚。以晋大元末年赉持经律数十部。往化辽东。乘机宣化。显授三乘。立以归戒。梁僧传以此为高句丽开法之始。时当开土王五年．新罗奈勿王四十一年．百济阿莘王五年。而秦符坚送经像后二十五年也。是后四年。法显西入天竺。又二年罗什生来。玄高法师生焉。晋义熙初。师复还关中。唱道三辅。长安人王胡之叔父某死已数年矣。一日梦中忽来现形。接引王胡。游遍地狱。示诸果报。胡辞还释。谓胡曰。既已知其因果。要当奉事白足阿练用修白业。胡敬诺寤已。遍询众僧。惟见始足白曰面。因即事之。晋末丐奴赫连勃袭取关中。斩戮无数。师亦遇害。刀不能伤。普赦沙门。悉皆不杀。而潜遁山中。修头陀密行。未几拓跋焘复克长安。擅威关洛。时传陵崔浩少习左道。猜疾释教。位居伪辅。为焘所深信。乃与天师寇氏说焘以谓佛教无益于世。民利有伤。劝令废之。焘惑其言。以伪太平七年遂毁灭佛法。分遣军士。烧掠寺社。统内僧尼悉令罢道。其有窜逸者。追捕枭斩之。四境之内无复沙门。时玄高等被害。语在本传。师闭绝于兵革所不至处。依隐阅世及太平末。师算知焘化之将至。乃于元会日。手策金锡。即到宫门。有司奏云。有白足道人。从官门径入。仪形可怪焘闻已。即令猛卒斩之。不伤。焘大怒自以所佩利剑斫焉。惟剑所著处有痕如红绵。体无余异。时有北园养虎子槛。焘驱令贻之。虎皆潜伏。终不敢近。焘试遣天师近槛。猛虎辄鸣吼。直欲搏噬。于是焘乃知佛教威神非黄老所及。即奉师上殿顶礼其足。悔责愆咎。师为说因果报应不差。指掌开示。略现神异。焘生大惭惧。改往修来。然祸恶已稔。遂感厉疾。而崔寇亦发恶病。将入死门。焘以谓祸由彼作罪。不可赦。因族灭二家。宣令国内。光复竺教。钟梵相闻。既而孙袭位。深惩殷鉴。洪阐真风。宝氎制度。其兴也勃焉。师不知所往。

　　赞曰。火炎昆冈。玉石俱焚。霜严草野。萧兰共悴。师之艰难险阻。诚曰殆哉。虽伐树削迹不足比也。然随时隐现。若青山白云之开遮。遇害亏盈。如碧潭明月之橯樚。捐躯济溺。道之以兴。菩萨法护。正当如此。其适来桑域。决膜生盲。亦乘夙愿而至者耶。

