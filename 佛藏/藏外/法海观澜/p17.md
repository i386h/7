<!-- { "loadSidebar": true } -->
圆悟示张持满曰。此既已明。当须践履。但只退步。愈退愈明。愈不会。愈有力量。异念才起。拟心才生。即猛自割断。令不相续。则智照洞然。步步踏实地。岂有高低憎爱。违顺拣择于其间哉。无明习气。旋起旋消。悠久间。自无力能扰人也。古人以牧牛为喻。诚哉。所谓要久长人耳直捷省要。最是先忘我见。使虚静恬和。于一切法皆无取舍。佛见法见。尚不令起。则尘劳业识。自当冰消瓦解。赵州三十年除二时粥饭。是杂用心处。香林四十年方成一片。从上古人。无不皆如此。密密履践。安可计得失长短。取舍是非知解也。何止此生而已。穷未来际。证无量圣身。也未是他泊头处。但一味退步。切莫作限量也。　示吴教授云。探究此事。要透死生。岂是小缘。应当猛利。诚志信重如救头然。始有少分相应。多见参问之士。世智聪明。只图资谈柄。广声誉。以为高上。趣向。务以胜人。但增益我见。如以油投火。其焰益炽。直到腊月三十日。茫然谬乱。殊不得纤毫力。　送圆首座云。古德道。如人学射。久久方中。悟则刹那。践履工夫。须资长远。如鹁鸠儿初生下来。赤骨历地。养来喂去。日久时深。羽毛既就。便解高飞远举。所以悟明透底。正要调伏。又云。佛祖出兴。特唱此段大因缘。秪贵一闻千悟。直下承当了修行。不求名闻利养。唯务透脱生死。看他古来有道之士。动是降龙伏虎。与神明受戒。攻苦食淡。大忘人世。永谢尘寰。三二十年遁迹理名。往往坐脱立亡。于中一个半个。诸圣推出。建立宗风。无不禀高行。务报佛恩。当宜师法之。转相勉励。追复古风。切忌希名苟利兹深祝也。　示韩朝议云。须令此心长时现前。不随沉昏。不生聪慧。入平等安闲寂静境界。那有恶作业缘识情。干挠得此本妙光明也。只恐临境界现前。都卢忘失。依前纷乱。则不堪也。古之修行。亦只以自所证入。时中照了。截断尘劳。悠久三二十年。纯熟超出生死不为难。著力在行处。不只空高谈说之而已。若或立胜见。负我能。即祸事也。　示众云。佛见法见。尚自不起。何况更起世间情想。分别妄缘诸业。　教中道。是法非思量分别之所能解。又云。以有思惟心。测度如来圆觉境界。如取萤火。烧须弥山。终不能著。祖师道。但尽凡情。别无圣量。凡情尽处。圣量现前。直须顿歇妄缘。无念无为。放教虚静。千圣万圣。未有不从此门而得入者。只在存诚坚固。努力向前。但办肯心。必不相赚。　若见刺不除。得失是非关念。则永无交涉。　佛法本无彼此。诸家总是六祖下儿孙终不说。我是临济下人。须得我家宗派盛传。寍可粉骨碎身。终不作此见解。　放下人我担子。千休万歇。方可生死奈何他不得。　若只寻见寻闻。求知求解。只成个生死根本。　若是随言逐句作道理。满肚皮是禅。何时脱得去。

僧问沩山。如何是道。师曰。无心是道。曰。某甲不会。师曰。会取不会底好。曰。如何是不会底。师曰。秖汝是不是别人。复曰。今时人但直下体取不会底。正是汝心。正是汝佛。若向外得一知一解。将为禅道。且没交涉。名运粪入。不名运粪出。污汝心田。

思［益＊阝］问仰山曰。禅宗顿悟。毕竟入门的意如何。师曰。此意极难。若是祖宗门下。上根上智。一闻千悟。得大总持。其有根微智劣。若不安禅静虑。到者里总须茫然。曰。除此一路。还更有入处否。师曰。有。曰。如何即是。师曰。汝是甚处人。曰。幽州人。师曰。汝还思彼处否。曰。常思。师曰。能思者是心。所思者是境。彼处楼台林苑人马骈阗。汝返思的。还有许多般也无。曰。某甲到者里总不见有。师曰。汝解犹在心。信位即得。忍位未在。曰。除却者个。别更有意也无。师曰。别有别无。即不堪也。曰。到者里作么生即是。师曰。据汝所解。只得一玄。得座披衣。向后自看。

物初观禅师示众曰。过去如是如是。现在如是如是。未来如是如是。幸自可怜生。无端黄面老汉拈花。金色头陀微笑。漏泄真机。一人传虚。万人传实。虽然。古人得亲用亲。说到行到。岂是末流刻楮画花。雕蚶镂蛤。瞎学者眼。

颂古联珠通集。径山希陵跋云。青莲瞬视金色笑微。师承肇兹密著。少林华敷。神光印受。世系由是弥彰。虽枝派之有殊分。然机用之无二致。或纵夺而破古人之幽键。或捭阖而发后学之灵枢。大用现前。纤尘不立。四句独超于言外。万法俱泯于声先。玉振禅宗。珠联祖域。流通虽远。选择未纯。识者尚讥。况于后乎。钱塘鲁庵会公。孤标拔俗。积行熏心。遐扣祖机。深染法味。采机缘而补前阙。缀颂古而入新刻。通集后先洞照今古。用心亦闳矣。谨遣清侣。躬索后题。惭窥管而见微。聊濡毫而塞请。延祐戊午季夏。

灵隐湻朋跋云。宗门中有一千七百则公案。名之今古。又曰长物。言之则污人唇齿。置之则回避无门。句句玉转珠回。字字冰消瓦解。历代宗匠颂之。未免画蛇添足。宝鉴师编辑于前。鲁庵公增收于后。赃证分明。不劳再勘。中间一处淆讹。具眼衲僧必能辨白。

曹山智照禅师看经次。有问。禅僧心不挂元字脚。何得多学。师曰。文字性异。法法体空。迷则句句疮疣。悟则文文般若。苟无取舍。何害圆伊。

龟洋慧忠禅师曰。众生不能解脱者。情累耳。悟道易。明道难。但脱情见。其道自明矣。夫明之为言。信也。如禁蛇人。信其咒力药力。以蛇绾弄。揣怀袖中无难。未知咒药等力者。怖骇弃去。但谛见自心。情见便破。今千疑万虑不得用者。未见自心者也。

死心新禅师上堂云。清珠下于浊水。浊水不得不清。念佛投于乱心。乱心不得不佛。佛既不乱。浊水自清。浊水既清。功归何所。良久曰。几度黑风翻大海。未曾闻著钓舟倾。

咦庵鉴禅师云。老胡开一条路。甚生径直。秪云歇即菩提。性净明心。不从人得。后人不得其门。一向奔驰南北。往复东西。极岁穷年。无个歇处。

护圣居静禅师示众曰。参学至要。不出先南堂道。最初句及末后句。透得过者一生事毕。倘或未然。更与你分作十门。各各印证自心。还得稳当也未。一须信有教外别传。二须知有教外别传。三须会无情说法。与有情说法无二。四须见性。如观掌中之物。了了分明。一一田地稳密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。凡欲绍隆法种。须尽此纲要。方坐得者曲盝床子。若不到恁么田地。秪一向虚头。异时阎罗老子。未放你在。

法海观澜卷三终




法海观澜卷第四（目录）

【密宗要典】

妙臂菩萨所问经

苏婆呼童子经

苏悉地羯罗经

金刚顶瑜伽念珠经

持明藏尊那菩萨大明成就仪轨经




法海观澜卷第四

古吴蕅益比丘智旭辑

中山汤学绅康民阅梓

【密咒圆因】

○大宝积经无边庄严会云。若不了诸法。自性不可得。彼则行于相。不得陀罗尼。诸法如虚空。由是说开示。虚空及开示。二俱无所有。此二离于有。诸法亦空无。如是解法者。彼能获总持。

密迹金刚力士会云。菩萨有十大法。逮如是象无极大力。何谓为十。一曰寍弃身命。勤受正法。二曰未曾自大。谦恪下意。礼敬众生。三曰见于刚强难化众生。立之忍辱。四曰见饥馑人。以好美膳而充施之。五曰覩诸恐惧。劝慰安之。六曰若有众生得于重疾。疗以良药。七曰若有羸劣人所轻慢。敬念恋之。令无忽易者。八曰以净泥水。涂如来庙。补其亏缺。九曰见孤苦人。贫匮困厄。常负重担。使去其难。极重之殃。十曰若有无护。无所皈依。常将济之。所语如言。而不变失。

佛说一切如来真实摄大乘现证三昧大教王经云。诸欲入曼拏罗者。应先于普徧无余诸有情界。起救护心。悉令获得适悦快乐。及得一切最上悉地。　又云。若有不见大曼拏罗者。汝不应为说此三昧法。若有说者。违越三昧。以此三昧金刚摧碎汝顶。　又云。诸余未知此一印者。汝当慎勿为其指示。何以故。是彼有情。以不见大曼拏罗故。辄结是印者。不得成就。彼即生疑。反招殃咎。速趣命终。堕于无间大地狱中。复堕恶趣。　又云。汝不应以此秘密法。辄为人说。无令反招殃咎。身坏命终。堕大地狱。

佛说大悲空智金刚大教王仪轨经云。于七日中。施妙饮食。起大悲心。恭敬供养。设恶来者。倍生怜愍。勿复于彼生下劣想。令魔得便。常勤悲念。于昼夜分。以慧决择。无复余事。无非时食。不起邪思。于他善恶。勿乐宣传。观察他身。如护己有。　又云。以智慧方便。自性出生诸法。及彼三世。犹若虚空。于刹那顷。皆同一相。离诸分别。不为自他之所侵挠。成就持明诸业用等。设复于生死中。而常清净。譬如河流。亦如灯炷。于昼夜中。真实不断。彼无智者。于是仪轨。徒设疲劳。此世他世。无能成就。又云。　以佛神力不思议故。得成就已。令诸众生。入佛知见。若于众生少分损害。如是法印不能成就。

一字奇特佛顶经云。持明者。先当受三皈。发菩提心。清净澡浴。大悲愍念一切有情。于寂静处。应结契印。亲承禀而受。若异此结者。诸魅及毗那夜迦而作障难。死堕地狱。不灌顶者。不发菩提心者。彼人前。不应结此等印。

大乘瑜伽金刚性海曼殊室利千臂千鉢大教王经云。坛场内供养食。入道场人众僧等。幷授法教主阿阇黎。并不得取食。其食与不入道场人食即得。　又云。若有教主阿阇黎。不在受法道场内。与人妄说如来秘密三摩地观。秘教法藏者。此人好求名利。谄谀妄说。得四重罪。其听者。生生得盗法罪。堕入地狱。永不闻正教法。若有受得如来秘密妙法。则常应四时不阙。供养行道。念诵坐观。常行精进。勿令懈怠。　又云。魔作幻惑。非关正智。唯心示变。莫取外缘。须常谛观心性。见性最静。心性无物。是相莫取。则无境界妄相因缘。

