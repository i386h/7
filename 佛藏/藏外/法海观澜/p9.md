<!-- { "loadSidebar": true } -->
大智度论云。诸结使。皆属爱见。属爱烦恼。覆心。属见烦恼。覆慧。如是离爱故。属爱结使亦离。得心解脱。如是无明离故。属见结使亦离。得慧解脱。　舍除五阴。名弃担。荷负佛法中。自利利他二种功德。名能担。　诸外道辈。自著于法。若请若不请。而自为人说。佛于诸法。不著不爱。为怜愍众生故。有请说者。佛便为说。不以无请。而初转法轮。　若不以理求一切法。则不可得。若以理求之。则无不得。譬如钻火。以木则可得。析薪求火。火不可得。　非但言说。名为法施。常以净心善心。以教一切。是名法施。　如佛所说。利养疮深。譬如断皮至肉。断肉至骨。断骨至髓。人著利养。则破持戒皮。断禅定肉。破智慧骨。失微妙善心髓。　若无精进。则众事不办。精进者。无处不有。既总众法。而别自有门。譬如无明使。徧在一切诸使中。而别有不共无明。　问曰。诸法实相。无为无作。精进有为。有作相。云何以实相为首。答曰。虽知诸法实相。无为无作。以本愿大悲。欲度众生故。于无作中。以精进力。度脱一切。复次。若诸法实相。无为无作。如涅槃相。无一无二。汝云何言实相与精进相异耶。　邪见人。虽口说一切空。然于爱处生爱。嗔处生嗔。慢处生慢。痴处生痴。自诳其身。佛弟子实知空心。不动一切结使。生处不复生。　菩萨闻一切音声语言。分别本末。观其实相。知音声语言。念念生灭。音声已灭。而众生忆念取相。念是已灭之语。作是念言。是人骂我。而生嗔恚。称赞亦如是。是菩萨能如是观。众生虽百千劫骂詈。不生嗔心。若百千劫称赞。亦不欢喜。知音声生灭。如响相。又如鼓声。无有作者。是无住处。毕竟空故。但诳愚夫之耳。是名入音声陀罗尼。菩萨能令一切法。悉为佛法。无有声闻辟支佛法。凡夫之法。种种差别。　以无始空。破无始见。又不堕有始见。譬如救人于火。不应著深水中。令破是无始。亦不著有始中。是则行于中道。　为破凡夫所知故。名为圣智。若无凡夫法。则无圣法。如无病。则无药。是故经言。离凡夫法。更无圣法。凡夫法性。即是圣法。　有人著常颠倒。故舍常相。不著无常相。是名法印。非谓舍常著无常者。以为法印。我乃至寂灭亦如是。地有色香味触。重故。自无所作。水少香故。动作胜地。火少香味故。势胜于水。风少色香味故。动作胜火。心无四事故。所为力大。又以心多烦恼结使系缚故。令心力微少。有漏善心。虽无烦恼。以取诸法相故。其力亦少。二乘无漏心。虽不取相。以智慧有量。及出无漏道时。六情随俗分别。取诸法相故。不尽心力。诸佛及大菩萨。智慧无量无边。常处禅定。于世间涅槃。无所分别。诸法实相。其实不异。但智有优劣。　得不可得者。堕于断灭。不得不可得者。是为慧方便。不堕断灭。若无慧方便者。取三事相。若以三事空。则取无相。有慧方便者。从本以来不见三事相。是故不堕有无中。　佛以般若为母。般舟三昧为父。　无常破常。不应以无常为是。苦乐我非我等亦如是。　空破悭而不破檀。余五法亦如是。　诸法毕竟空。而亦不断灭。生死虽相续。亦不是常。无量阿僧祇劫业因缘虽过去。亦能生果报而不灭。是名微妙难知。　非但度众生得成佛。诸佛深法应当听闻故。　不求名利供养恭敬。不贪弟子。不恃智慧。亦不自高。轻于余人。亦不讥刺。但念十方诸佛。慈心念众生。我亦如是学佛道。说法无所依止。适无所著。但为众生。令知诸法实相。如是清净说法。世世不失智慧光明。乃至阿耨多罗三藐三菩提。　凡夫法。虚诳不可得。故非缚。圣人法。毕竟空不可得。故非解。　诸烦恼不牵堕凡夫中。故言不缚。不以诸无漏法。破烦恼。故言不解。　行者以有为患。用空破有。心复贵空。著于空者。则堕断灭。　初略后广。为解义故。初广后略。为易持故。　离别常人易。离别知识难。离别知识易。离别父子难。离别父子易。自离其身难。自离其身易。离其心者难。　贪除。则五盖尽去。犹如破竹。初节既破。余节皆去。　四正勤。四如意足。虽各各别位。皆在四念处中。慧多。故名四念处。精进多。故名四正勤。定多。故名四如意足（欲定。心定。精进定。思惟定）。菩萨出家持戒。说法能断众疑。或时自恃而生憍慢。应作是念。我剃头著染衣。持鉢乞食。此是破憍慢法。云何于中生憍慢。又此憍慢。覆没功德。人所不爱。恶声流布。后世常生弊恶畜生中。若生人中。卑鄙下贱。以破憍慢故。常生尊贵。终不在下贱家生。　如雨堕。不住山顶。必归下处。若人憍心自高。则法不入。若人恭敬善师。则功德归之。　若有能开释深义。解散疑结。于我有益。则尽心敬之。不念余恶。如弊囊盛宝。不得以囊恶故。不取其宝。又如夜行险道。弊人执炬。不得以人恶故。不取其照。菩萨亦如是。于师得智慧光明。不计其恶。复次。菩萨作是念。法师好恶。非是我事。我所求者。惟欲闻法以自利益。如泥像木像。无实功德。因发佛想故。得无量福。何况是人。智慧方便。能为人说。以是故。法师有过。于我无咎。　若说声闻辟支佛事。犹为无益之言。何况余事（亦见律宗）。　菩萨深入实相。然后悲念众生。譬如人有一子。得好宝物。深心爱念。欲以与之。　凡夫人法。虚诳无实。虽复肉眼所见。与畜生无异。是不可信。　示人好丑。善不善。应行不应行。生死为丑。涅槃安隐为好。分别三乘。分别六度。如是等名示。教言。汝舍恶行善。是教。未得善法味故。心则退没。为说法引导令出。汝莫于因时求果。汝今虽勤苦。果报出时。大得利益。令其心利。故名利。随其所行而赞叹之。令其心喜。若乐布施者。赞布施则喜。故名喜。以此四事。庄严说法。　不破清净住。但破计我邪见取相心住。譬如治田。去其秽草。　是般若波罗蜜虽毕竟空。而不堕断灭。虽分别有三乘。亦不生著心。于三事中。不取定相。是事甚深微妙。　般若波罗蜜。无觉观语言相。而因此语言经卷。能得此般若波罗蜜。是故以名字经卷。名为般若波罗蜜。　譬如毒蛇欲食虾蟇。常随逐之。虾蟇到摩只药所。蛇闻药气。毒即消灭。坏法恶人。亦复如是。欲坏行智度人。常随逐之。以般若力故。嗔恚邪见毒灭。有降伏得道者。有作弟子者。有复道还去者。　若一心深信。则供养经卷胜。若不一心。虽受持而不如。　若有行者。一心求佛道。折伏结使。衣服净洁。所说法处清净。华香幡盖。香水洒地。无处不净。是故诸天欢喜。亦利益诸听者。　有为善法。是行处。无为法。是依止处。余无记不善法。以舍离故不说。此是新发心菩萨所学。若得般若方便力。应无生忍。则不爱行法。不憎舍法。不离有为法。而有无为法。　独行读诵。正忆念虽难。或以我心故。功德小。以经卷与他者。有大悲心作佛道因缘无吾我故。功德为大。　名字语言同。而心义异。如以著心取相。说五阴等无常。乃至无生无灭。是相似般若。若以不著心。不取相。说五阴无常。但为破常颠倒故。不著无常。是真实般若。　新发意菩萨。先教取相随喜。渐得方便力。尔乃能行无相随喜。譬如鸟子。羽翼未成。不可逼令高翔。六翮成就。则能远飞。　如人著木屐践刺。刺则摧折。佛以禅定智慧屐。摧五欲刺。名灭。　假名相者。如车屋林军。众生诸法和合中。便有是名。无明力故。取是假名相。起诸烦恼业。　法相者。五阴。十二入。十八界等。肉眼观故有。慧眼观故无。是故法亦虚诳。妄语应舍离。　离是二相。余但有无相相。有人取是无相相。还生结使。是故亦不应取无相相。　若但行般若。则心散乱。不调顺。多生疑悔邪见。失般若智慧相。若与五波罗蜜合行。则调顺不错。能成办众事。　分别诸法大小。有所得为失。著不大不小等空相。亦是失。　先世罪重。今世不如所说行。故不得般若力。非般若过。　知色等法。不可思议。若住是不可思议中。则不具足般若波罗蜜。取不可思议相故。　若悋惜法。则常生边地无佛法处。　法师爱法著法。求名声故。自恣乐说。无有义理。如逸马难制。又如大水暴涨。众秽浑杂。是为魔事。　闻持陀罗尼。能持能诵。不能解义。或得诸法实相陀罗尼义。而不能次第读诵。　师徒宜应和合。一切恶事。不应计念。　下者闻般若。直信听受。不问义。中者闻已问义。而不能行。上者闻解能行。　如小火能烧。何况大者。菩萨亦如是。新学时。能以般若转世间法。令毕竟空。烧诸烦恼。何况得力具足。闻所说而信者。不名为信。智慧知已。名为信。　但说无法。所利少。若说有法。所利亦少。今说有无二法具足故。得无生忍。譬如二轮具足故。能有所至。　因缘生法无自性。无自性故。即是毕竟空。是毕竟空。从本以来空。非佛所作。亦非余人所作。诸佛为可度众生故。说是毕竟空相。即是一切诸法实体。不因内外有。　观一切法空。空亦空。故不著空。不妨怜愍众生。观怜愍众生。亦不著众生。不取众生相。但引导入空。故不妨空。　诸神天轻贱妄语人。若菩萨不如所说行。则五种执金刚神舍离。不复守护。恶鬼得便。是人喜生恶心。恶心故。则生恶业。恶业故。则堕恶道。　语言能持义。若失语言。则义不可得。　当来世求三乘人。闻佛说空无所有性。以罪重智钝故。取空相。便言凡夫恶人。何以名垢。出家得道人。何以名净。是人不解佛语深义。以何事而说。著是空故。言何用持戒等为。即生邪见。破正见。破戒。破威仪。无所畏忌。堕三恶道。　若不修道。尚无少许摄心乐。何况道果。若心取相修道。虽有摄心禅定乐。无有道果。若不取相著心修道。则有道果。　诸佛以说法猛风。吹却颠倒云翳。令得清净。而诸法性。常自无垢无净。是菩萨知一切法性空故。能行一切种种道度众生。　菩萨远离怜愍众生心。但行般若求诸法实相。或堕邪见中。

大乘庄严经论云。八种过者。一懈怠。二不解义。三拒请。四不开义。五不断疑。六断疑不决定。七心有厌退。不一切时说故。八有悋。不尽开示故。一切诸佛如是八过。悉皆远离。是故得成无上说法。

方便心论云。凡所言说。但饰文辞。无有义趣。皆名为失。又虽有义理。而无次第。亦名言失。

