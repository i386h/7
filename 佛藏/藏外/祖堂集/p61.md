<!-- { "loadSidebar": true } -->
　　问：“如何是诸佛师？”师云：“不可拗直作曲。”问：“如何是向上一路？”师云：“一里二里。”僧云：“请师道。”师云：“三里四里。”问：“如何是学人心？”师云：“尽十方世界是汝心。”
　　
　　僧云：“与摩则学人无着身处。”师云：“是汝著身处。”僧云：“如何是学人著身处？”师云：“大海水深又深。”僧云：“学人不会。”师云：“鱼龙出没任升沉。”
　　
　　问：“古人有言：动是法王苗，寂是法王根。’如何是法王根？”师指露柱云：“何不问取大士？”僧云：“如何是法王苗？”师云：“道什摩？道什摩？”
　　
　　问：“学人不据地时如何？”师云：“向什摩处安身立命？”僧云：“学人却据地时如何？”师云：“拽出死尸。”问：“如何是本来地？”师云：“一步两步。”僧云：“本来地是地不是地？”师云：“三步四步。”
　　
　　会和尚云：“未有诸圣已前作摩生？”师云：“鲁祖开堂，亦与师僧东话西话。”三圣和尚问：“请和尚说向上。”师云：“阇梨眼瞎耳聋作什摩？”
　　
　　问：“如何是玄旨？”师云：“虚空道得。”僧云：“虚空常道，还有断时也无？”师云：“徒劳念静。”问：“请和尚道。”师云：“不可重道。”
　　
　　问：“如何是沙门眼？”师云：“长长出不得。”又云：“成佛成祖出不得，六道轮回亦出不得，汝道出什摩不得？”僧便问：“未审出什摩不得？”师云：“昼见日，夜见星。”僧云：“学人不会。”师云：“妙高山色青又青。”
　　
　　问：“如何是异类？”师云：“尺短寸长，寸长尺短。”问：“上上人相见时如何？”师云：“如死人手。”“如何是上上人行李处？”师云：“如死人眼。”问：“如何是无情说法？”师指东边露柱云：“这个师僧说得。”僧云：“什摩人得闻？”师指西边露柱云：“这个师僧得闻。”僧云：“师还闻摩？”师云：“我若闻，则教谁举？”师示众云：“富贵则易，贫穷则难。”又云：“今时禅师，只识得天子，终不识未作天子已前。”师《劝学偈》曰：
　　
　　万丈竿头未得休，堂堂有路少人游。
　　
　　禅师欲达南泉去，满目青山万万秋。
　　
　　问：“如何是平常心？”师云：“要眠则眠，要坐则坐。”僧云：“学人不会。”师云：“热则取凉，寒则向火。”
　　
　　问：“有人问和尚，和尚则随问答话。总无人问时，和尚如何？”师云：“困则睡，健则起。”僧云：“教学人向什摩处领会？”师云：“夏天赤骨身，冬天须得被”。
　　
　　问：“南泉迁化，向什摩处去？”师云：“东家作驴，西家作马。”僧云：“学人不会。”师云：“要骑则骑，要下则下。”师《诫斫松竹人偈》曰：
　　
　　千年竹，万年松，枝枝叶叶尽皆同。
　　
　　为报四方参学者，动手无非触祖翁。
　　
　　师《投机偈》曰：
　　
　　处处真，处处真，尘尘尽是本来人。
　　
　　真实说时声不现，正体堂堂没却身。
　　
　　问：“如何是西来祖教？”师良久，学人不敢进语。师令侍者去会和尚处，问：“和尚见南泉后如何？”会和尚良久，侍者进云：“未见南泉已前事如何？”会和尚云：“不可别更有也。”侍者却归举似师，师当时有偈曰：
　　
　　百尺竿头不动人，虽然得入未为真。
　　
　　百尺竿头须进步，十方世界是全身。
　　
　　三圣和尚问：“承师有言：‘百尺竿头须进步。’百尺竿头则不问，百尺竿头如何进步？”师云：“朗州山，澧州水。”进曰：“更请和尚道。”师云：“四海五湖王化里。”“亡僧迁化，向什摩处去？”师云：“历劫无言真性命，解语能行却死人。”
　　
　　三圣和尚令秀上座问师：“南泉迁化，向什摩处去也？”师云：“石头作沙弥时，参见六祖。”上座云：“不问石头作沙弥时参见六祖。南泉迁化，向什摩处去也？”师云：“教伊寻思去。”上座云：“虽有千尺之松，且无抽条石笋。”师嘿然。上座礼拜起云：“谢师答话。师又嘿然。上座却归，举似三圣。三圣云：“若实如此，胜林际七步。虽然如此，待我更验看。”
　　
　　至明日，三圣问讯曰：“昨日答那个师僧一转因缘，为只是光前绝后，古今罕闻。”师又不语。师因事颂曰：
　　
　　自觉开佛堂，慧放五道光。
　　
　　无人不佛佛，不悟意中藏。
　　
　　师问僧：“从什摩处来？”对云：“从洞山来。”师云：“何不教洞山自来？”对云：“只与摩。”师云：“彼自无疮，勿以伤之。”
　　
　　有人问：“如何是第二月？”师云：“正月第二月。”又云：“恰是。”师乃颂曰：
　　
　　也大奇，也大奇，一月之中两月疑。
　　
　　见与见缘无自性，常寂谁是复谁非？
　　
　　又须弥纳芥子颂曰：
　　
　　须弥本非有，芥子元来空。
　　
　　将空纳非有，何处不相容。
　　
　　皓月供奉问曰：“教中说幻意，是有耶？”师曰：“大德是何言欤？”云：”是无耶？”云：“是何言欤？”云：“与摩则幻意是不有不无耶？”师曰：“大德是何言欤？”大德进曰：“如□甲三明，尽不契圣意。未审和尚如何明教中幻意？”师曰：“大德信一切法不思议不？”大德云：“佛之诚言，那敢不信？”师云：“大德言信，二信之中，是阿那个信？”大德云：“如某甲所信，二信之中，名为缘信。”师云：“依何教文，得生缘信？”大德云：“《花严经》云：‘菩萨摩诃萨，无障无碍智慧，信一切世间境界，是如来境界。’又曰：‘诸佛世尊，悉知世间法。性无差别，决定无二。’又曰：‘佛法世间法，若见真实，一切无差别。’”师曰：“所起缘信，所引教文，甚有来处。老僧与大德明教中幻意。”偈曰：
　　
　　若人见幻本来真，是即名为见佛人。
　　
　　圆通法界无生灭，无灭无生是佛身。
　　
　　问：“蚯蚓斩两段，两头俱动，佛性在阿［+那］个头？”师答曰：“动与不动，是何境界？”大德云：“言不关典，非智者之所谈。只如和尚言，动与不动是何境界？出自何经？”师答曰：“灼然。言不关典，非智者之所谈。大德岂不见道《首楞严经》云：‘当知十方无边不动虚空，并动摇地水火风，均名六大性真圆融，皆如来藏，本无生灭。”师有偈曰：
　　
　　最甚深，最甚深，法界人身便是心。
　　
　　迷者迷心为众色，悟时刹海是真心。
　　
　　身界二座无实性，分明达此号知音。
　　
　　有大德问：“虚空为定有耶？虚空为定无耶？”师答曰：“言有亦得，言无亦得。虚空有时，但有假有。虚空无时，但无假无。”大德再问：“只如和尚所说，有何教文？”师答曰：“大德岂不闻《首楞严经》云：‘十方处空生汝心内，犹如片云点太清里。’岂不是虚空生时但有假有？汝等一人发真归源，此十方虚空悉皆消陨，岂不是虚空灭时但灭假灭？老僧所以道：‘有时假有，无时假无。’”
　　
　　问：“天下善知识，为证大涅盘不？”师云：“为问因中三德，为问果上三德？”大德云：“为问果上三德。”师云：“若问果上三德。天下善知识未证大涅盘。”又问：“何故未证大涅盘？”师云：“功未齐于诸佛，所以未证大涅盘。”又问：“既功未齐于诸佛，何故名为善知识？”师答曰：“明见佛性，名为善知识。”皓月云：“若与摩则功齐何道，名为证大涅盘？”以偈曰：
　　
　　摩诃般若照，解脱甚深香。
　　
　　法身寂灭体，三一理圆常。
　　
　　欲识功齐处，此名常寂光。
　　
　　皓月再问：“果上涅盘，已蒙和尚指示。如何是本来涅盘？”师答曰：“大德是。”
　　
　　问：“和尚承嗣何人？”师云：“我无人承嗣。”云：“师还参学不？”师云：“我自参。”“师意如何？”师偈曰：
　　
　　虚空问万象，万象答虚空。
　　
　　何人得亲问，木叉丫角童。
　　
　　问：“如何是教？”师云：“五千四十八卷。”“如何是教意？”师曰：“祖意即是。”问：“如何是祖师意？”师云：“教意即是。”学云：“与摩即教意与祖意无二去也。”师云：“十方佛土中，唯有一乘法。无二亦无三。”大德便礼拜，师偈曰：
　　
　　祖心即教意，教意即祖意。
　　
　　欲识祖师意，祖师传佛心。
　　
　　祖意与教意，一性一真心。
　　
　　问：“第八识及七六识等，毕竟无体。云何得言‘转第八识为大圆镜’？”师答曰：“岂不闻‘转名不转体’？”师偈曰：
　　
　　七生依一灭，一灭持七生。
　　
　　一灭灭亦灭，七六永无生。
　　
　　第九真常识，非后亦非先。
　　
　　非后非先义，常住永无迁。
　　
　　问：“古人有言：‘了即业障本来空，未了应须尝宿债。’师子尊者与二祖大师，为甚摩却偿债？”师云：“大德不识本来空。”皓月云：“如何是本来空？”师云：“业障是。“如何是业障？”师云：“本来空是。”皓月礼谢。师偈曰：
　　
　　假有元非有，假灭亦非无。
　　
　　涅盘偿债义，一性更无殊。
　　
　　问：“本心何故不离生灭心？生灭心何故不当本来心？”师以偈答曰：
　　
　　妙空妙用不思议，无灭无生无所依。
　　
　　本觉性真为智父，父生智子妙难思。
　　
　　智智不觉元来妙，达见无观即本如。
　　
　　父子本来无二相，即今即本更无时。
　　
　　问：“如何是陀罗尼？”师云：“大德无问，老僧无答。”又问：“是何人诵得？”师指禅床左臂云：“这个师僧诵得。”又问：“如何得闻？”师指禅床右臂云：“这个师僧得闻。”大德云：“某甲为什摩不闻？”云：“岂不闻‘真诵无响，真听无闻’？”大德云：“与摩则音声不入法界性耶？”师云：“大德岂不闻道‘离色求观非正见，离声求闻是邪闻’？”又问：“如何是‘不离色是正见，不离声是真闻’？”师云：“大德听老僧相助明。”以颂曰：
　　
　　满眼本非色，满耳本非声。
　　
　　文殊常触目，观音塞耳根。
　　
　　会三元一体，达四本同真。
　　
　　堂堂法界性，无佛亦无人。
　　
