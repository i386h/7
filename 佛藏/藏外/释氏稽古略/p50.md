<!-- { "loadSidebar": true } -->
　　辛未【元祐　　大辽六年】咸雍二十七年　【西夏太史黄公讳庭坚字鲁直号山谷道人至是丁家艰馆黄龙山从晦堂禅师祖心游与死心新草堂清尤笃方外契晦堂因语次举孔子谓弟子以我为乎吾无乎尔吾无行而不与二三子者是丘也请公诠释而至于再晦堂不然其公怒形于色沉黙久之时当暑退凉生秋香满院晦堂曰闻木犀香乎公曰闻晦堂曰吾无乎尔公欣然领解及在黔南致书死心新曰往日尝苦口提撕常如醉梦依稀在光影中盖疑情不尽命根不断故望崖而退耳谪官在黔州道中画卧觉来忽然廓尔寻思平生被天下老和尚了多少惟有死心道人不肯乃是第一相为也秋八月汴京法云寺禅师法秀入寂诏杭州浄慈寺禅师善本继席住持赐号大通禅师师名善本姓董氏汉仲舒之裔也大父琪父温皆官于颍遂为颍人甫及长博极羣书无仕宦意仁宗嘉祐八年与弟善思往京师地蔵院试经得度习毘尼东游至苏州　　礼圆照本禅师于瑞光法明悟真执侍五年圆照令师依圆通秀公又尽其要神宗元丰七年渡淮留太守岩久之出住双林迁浄慈至是诏住法云赐大通号师凢所住见佛菩萨像之行立者终不敢坐赍食以鱼胾名者不食其真诚敬事防心离过如此元祐七年秋师丐老归杭州西湖制可至徽宗大观三年十二月甲子屈三指谓左右曰止有三日已而果殁塔全身于上方世夀七十五嵗僧腊四十五夏师嗣圆照本禅师世谓大小本焉圆照嗣懐禅师】
　　【九月二十日杭州龙井山辩才法师入寂师名元浄自仁宗嘉祐末厯治平熈宁三朝住上天竺一十七年道满朝野元丰间辞而复往又三年晚居龙井饮食起居之际眉间流光皆利谓参寥子道潜曰吾浄业已成越七日无疾右脇而逝门下侍郎苏辙铭其塔龙图阁学士知颍州苏轼祭之文曰孔老异门儒释分宫又于其间禅律相攻我见大海有南北东江河虽殊其至则同维大法师自戒定通律无持破垢浄皆空讲无辩讷事理皆融如不动山如常撞钟如一月水如万窍风八十一年生虽有终遇物而应施则无穷我初适吴尚见五公讲有辩　　臻　　禅有琏　　嵩后二十年独余此翁此又去矣后生谁宗】
　　【江西隆兴府　　兜率寺禅师名从恱生赣州熊氏初首众于道吾谒云盖智和尚智指之见洞山文禅师深领奥防出世鹿苑至是元祐六年冬十一月辛夘师澡浴集众偈曰四十有八圣凡尽杀不是英雄龙安路滑奄然而化领法要悟心者无尽居士商英张公公遣使持祭且曰老师于祖宗门下有大道力不可使来者无所起敬俾塔于龙安之乳峯后为奏諡师号嗣真浄文禅师与法云杲同禀无浕张公蚤负禅学犹欲寻诸宗师与之决择因朱给事世英语及兜率恱禅师禅学髙妙聪敏出于流至此元祐六年公漕江西按部分宁五禅住持逆于旅亭顾问至兜率公曰闻师聪敏之名久矣悦遽对曰从悦临济儿孙若以聪敏文章定似都运谈禅公虽壮其言而意不平遂作偈命五禅举扬曰五老机縁共一方神锋各向袖中蔵明朝老将登坛者便请横矛战一场悦当其末提纲之语尽贯前者公隂喜之乃游兜率相与夜谈及宗门事公曰比看传灯録一千七百尊宿机縁唯疑徳山托鉢话悦曰若疑托鉢话其余则是心思意解何曽至大安乐境界公愤然就榻屡寝屡起夜将五鼓不觉趯翻溺器忽大省发喜甚即扣悦丈室门谓悦曰已捉得贼了也恱曰脏物在甚麽处公拟议悦曰都运且寝翌日公有颂曰鼓寂钟沉托鉢回岩头一拶语如雷果然只得三年活莫是遭他受记来别去未几悦遂归寂公登右揆之明年当徽宗宣和辛夘嵗二月奏请悦諡号遣使持文祭于塔祠曰昔者仰山谓临济曰子之道佗日盛行于吴越间但遇风则止后四世而有风穴延沼沼以懴常不怿晚得省念而喜曰正法眼蔵今在汝躬死无遗恨矣念既出世首山荒村破寺衲子才三十余辈然其道大振天下师于念公为六世孙于云庵为嫡嗣住山规范足以追嫓首山机锋敏妙初不减风穴余顷嵗奉使江西按部西安相识于龙安山中抵掌夜语尽得其末后大事正宗显决方以见晚为叹而师遽亦化去惜其福不逮慧故縁不胜喜其徳不可掩故终必有后有若疎山了常兜率慧照慈云明鉴清谿志言者皆法一方有闻于时有若罗汉慧宜杨歧子圆广慧守真赣川智宣者皆遯迹幽居痛自韬晦风穴得一省念遂能续列祖夀命今龙安诸子乃尔其盛岂先师灵骨真灰烬无余耶盖其道行实为丛林所宗向有光佛祖有助化风思有以发挥之为特请于朝恩追諡真寂大师呜呼余惟与师神交道契故不敢忘外防之志虽其死生契濶之异而被天子之殊恩则幸亦共之仰惟觉灵祗此荣福　　　仲温賛曰夫尉为儒宗而崇佛道未有如公者然非敏手安能激发苟非上根未易承当至于岳立廊庙展大法施既不忘悦之道义而特与追荣矢心以词勤勤若此盖所以昭示尊师重法欤　　托鉢因縁雪峯义存在徳山作饭头一日徳山托鉢赴堂雪峯曰钟未鸣鼓未响托鉢向甚麽处去徳山便归方丈雪峯举似岩头全奯全奯曰大小德山未防末后句在徳山闻知令侍者唤奯来前曰汝不肯老僧那奯宻啓其意山乃休明日陞堂果与寻常不同奯至僧堂前拊掌大笑曰且喜堂头老汉会末后句他道天下人不奈伊何虽然也秪得三年活徳山后三年示寂】
　　壬申【元祐　大辽七年】咸雍二十八年　【西夏】
　　【灵源禅师惟清防承晦堂心禅师于黄龙清侍者之名著闻丛林至是元祐七年无尽居士张公漕江西钦慕之檄分宁邑官同诸山劝请出世于隆兴观音其命严甚时清寓兴化不得已遂亲出投偈辞免曰无地无锥彻骨贫利生深愧乏余珍中大施门难啓乞与青山养病身黄太史鲁直忧居里闬有手帖与兴化海老曰承观音虚席上司甚有意于清兄清兄欲不行亦甚好蟠桃三千年一熟莫做褪花杏子摘却此事黄龙兴化亦当作助道之縁共出一臂莫送人上树拔却梯也莹仲温罗湖録賛曰江西法道盛于元祐间盖弹压丛林者眼髙耳况遴选之礼优异如此灵源】
　　【以偈力辞而太史以简美之得非有所激而云】
　　癸酉【元祐　九月太后大辽八年　髙氏崩】咸雍二十九年　【西夏】甲戌绍圣元年【大辽】咸雍三十年
　　乙亥【绍圣　　大辽二年】夀昌元年【帝加尊　西夏号改元】辽【道宗洪基加号圣文神武全功大畧聪仁孝惠天祐皇帝夀昌二年大国舅帐萧辖哩四郎君善骑射豪侠不羁常养亡命数十人从行往来游猎于辽至东西郡问其饮食用度强取办于富民一日获罪辽国捕之甚峻即啸聚为盗未旬日有众二千余人攻陷干显等数州诸道发兵捕讨潜率众奔生女真界就结英格太师谋叛诸军追袭至境上不敢进乃具以闻北枢宻院寻降宣劄子付英格一面图之英格迁延数月独斩辖哩首级遣长子阿固达献辽余悉不遣绐曰已诛絶矣辽不得已反进英格父子官爵自是英格父子内恃有功于辽隂懐异志吞并旁近部族以金珠良马时常赂遗权贵以通情好】
　　【六月九日韶州南华寺禅师重辩请龙圗阁学士蘓轼书栁宗元所撰六祖大鉴禅师碑轼又题其后曰释迦以文设教其译于中国必托于儒之能言者故大乗诸经至楞严则委曲精尽胜妙独出者以房融笔受故也栁宗元南始究佛法作曹溪南岳诸碑妙絶古今自唐以来颂述祖师者多矣未有通亮简至如宗元者盖推本其言与孟轲氏合其可不使学者画见而夜诵之】三塔【是年南康云居山真如院祐禅师始创之以葬寺之物故僧侣童行骨殖之所诸方自尔尊信之祐生信州上饶王氏嗣黄龙南南嗣慈明圆禅师】
　　丙子【绍圣　大辽三年】夀昌二年　【西夏　冬十月大举寇宋至延州见有备乃拔去】丁丑【绍圣　　大辽四年】夀昌三年
　　【苏轼谪儋州惠州太守方子容奉勅书谓子瞻曰室人奉淮泗大圣僧伽甚谨前夕来别于梦中曰送苏子瞻过海南今果此行数分已定夫复何忧元符三年庚辰嵗六月轼归自海外居常州遨游宜兴初黄州谪所筑室东坡因号东坡居士徽宗建中靖国元年七月二十八日朝奉郎提举成都府玉局观苏轼卒于常州】
　　戊寅元符元年【六月大辽改元】夀昌四年　　【西夏】永安元年己夘【元符　　大辽二年】夀昌五年
　　【钱塘髙僧名道潜以诗见知于苏文忠公轼公号之为参寥子凢诗词迭唱更和形于翰墨必曰参寥及吕丞相公着为癸妙总师名之后与简牍则曰妙总老师江浙石刻具存者多矣今畧记公离钱塘以长短句别之曰有情风万里卷朝来无情送潮归问钱塘江上西兴浦口几度斜晖不用思量今古俛仰昔人非谁似东坡老白首忘机记取西湖西畔正暮山好处空翠烟霏算诗人相得如我与君稀约佗年东还海道愿谢公雅志莫相违西州路不应回首为我沾衣仲温莹禅师賛曰噫今世之小生于有道宗师必名呼而示其忽慢亦安知文忠于一诗僧尚尔敬重况道徳崇重者耶莹嗣大慧杲禅师】
　　【台州赤城崇善寺法师名有严退庵于樝木之下号曰樝庵懐安养故乡有诗四首凄婉感人其一章曰西方真浄本吾家今忆归程十万賖客路竛竮都已困风尘孤苦寂堪嗟七重树耸千般乐八徳池开四色华莫怪近来归梦切奈何荣辱事无涯时争传诵严生平笃于净业徽宗建中靖国元年夏四月将终见宝池大莲花天乐四列而归寂师着大部备检四卷笺难四卷助览四卷或对四卷流通】
　　庚辰【元符　正月　大辽三年　帝崩】寿昌六年　　【西夏辽帝秋七月大渐戒孙延禧曰南朝通好嵗久汝性刚切勿生事又戒大臣曰嗣君若妄动卿等当力谏止之帝崩在位四十六年庙号道宗諡天福皇帝】
　　【宋冬治泰陵知登封县楼并请因余力治嵩山少林道塲达磨初祖之居也自监司郡县百执事下逮士庶工贾不挽而同一朝而具名曰面壁庵林出芝十二本华各异色甘露雨于池夜有光四起属天合为大陈东西数十里后山居士陈师道记曰子孔氏之门顔闵冉皆无传仲弓之后有荀卿曽舆之后有孟轲端木赐之后有庄休而荀孟庄之后无闻焉李氏之传闗尹尹之传复无闻焉释自能仁二十八世而为达磨又六世而为曹溪至于今又十有五世矣而儒老子之徒欲校其源委误矣】
　　【隆兴黄龙山晦堂宝觉禅师名祖心冬十一月十六日入寂师生南雄邬氏嗣黄龙南禅师得宝觉法道者曰草堂惟清死心悟新太史黄山谷吴中立等】
　　徽宗【讳佶神宗第十子初对端王年十九即帝位在位二十五年六月十日为天宁节时当承平日久苏杭置造作局朱勔父子督花石纲营艮岳万嵗山民间一花一石亦以供御为名而胁之受赂满所欲方免蔡京为太师内侍童贯领枢宻受辽国燕人李嗣良而同归言辽可取适女真来聘约夹攻辽金既灭辽复侵宋帝乃禅位太子尊帝曰太上皇为金师拥之北去降封天水郡王终于五国城】
　　【建中靖国一　崇宁五　大观四政和七　　　重和一　宣和七】
　　辛巳建中靖国元年【大辽】干统元年【天祚　西夏立】辽【天祚立讳延禧道宗之孙秦主元吉之子自称天祚皇帝滛纵失道卒至于亡国】女真【英格太师是嵗死子阿固达嗣】
