<!-- { "loadSidebar": true } -->
　　慈悲心切，虽救苦以寻声，常住楞严大定。
　　与拔情殷，纵逗机而说法，圆彰寂灭真宗。
　　照见五蕴皆空，说法度生，竖穷三际。
　　证极一乘实相，寻声救苦，横遍十方。
　　誓愿宏深，处处现身说法。
　　慈悲广大，时时救苦寻声。
　　法法圆通，故名自在。
　　头头合道，因号普门。
　　慈起无缘，恩周庶类。
　　悲兴同体，道启多门。
势至
势至
　　本愿不违，摄念佛人归净土。
　　分身无量，居极乐国遍十方。
　　都摄六根，获大寂灭。
　　单提一念，证真圆通。
　　以智慧光，普照一切。
　　乘圆通道，广度众生。
菩萨
菩萨
　　证诸佛本妙觉心，从兹安住寂光，享真常之法乐。
　　愍众生迷如来藏，故复现身尘刹，作得度之因缘。
韦驮
韦驮
　　菩萨化身，辅正摧邪宏圣教。
　　童真入道，安邦护国度群迷。
普陀韦驮
普陀韦驮
　　护法安僧，俾有情共入普门，满观音愿。
　　降魔制外，令含识齐登觉岸，遂善逝心。
普陀天王
普陀天王
　　企慈云普覆尘寰，以天王身，作如来使。
　　期法雨均沾沙界，现大人相，镇圆通场。
关帝
关帝
　　浩气冲天，仰效义天之覆庇。
　　精忠贯日，常随佛日以昭彰。
佛殿
佛殿
　　冥显咸加，恩逾父母。
　　圣凡普利，德迈穹苍。
　　行满果圆，导三乘以齐成觉道。
　　悲深愿重，拯四生而共届莲邦。
　　教演偏圆，统九界而齐度。
　　德全福慧，超十地以独尊。
普陀仙人井观音
普陀仙人井观音
　　悲愿宏深，故从个里涌甘露。
　　慈恩浩荡，致使寰区尽竭诚。
灵岩山智积殿
灵岩山智积殿
　　证法华而来灵山，追随多宝塔中佛。
　　现色身以医陆弟，愍念阎浮世上人。
灵岩智积
灵岩智积
　　灵岩灵迹有永夫，足显轮回旷远。
　　智积智谋启陆相，用彰佛道渊深。
　　圣德难思，特现像身说法要。
　　悲心无既，永留本寺作帡幪。
藏经阁
藏经阁
　　如来广运慈悲，畅谭三藏甚深之妙典，普使众生，开发菩提，销熔惑业，荡昏迷而复常寂照，摄果觉而总作因心，直同露滴沧溟，便是汪洋大海，甄陶化育，利益难名。我辈欣逢明诲，敢不卒年矻矻，依教修行，彻底穷源，饮兹一味，自此罄空后际，导怨亲以共出畏途，用冀仰酬夫佛力。
　　皇帝不忘付嘱，颁布五时秘密之真诠，悉令含识，闻熏般若，清净根身，了挂碍兮获本圆通，即凡情兮全彰圣智，无异尘投华岳，顿成岌嶫高山，护念保绥，功勋罔测。吾侪幸遇指南，固当终日乾乾，竭诚持诵，登峰造极，观彼太虚，由斯周遍十方，扶胞与以齐臻道岸，永期上报于君恩。
　　法海汪洋，深探彻底之源，方可谓无辜佛化。
　　义山峭峻，直上绝高之顶，始堪云不负己灵。
　　五时言教，非异非同，为实施权，开权显实，有如海孕百川川赴海。
　　三乘谛理，即多即一，由性现相，摄相归性，直似空含万象象依空。
法堂
法堂
　　慧焰重重，烁破千年之暗室。
　　法源混混，滋生五性之灵苗。
藏经阁佛殿
藏经阁佛殿
　　佛光普照十方界，
　　法雨均滋五性根。
讲堂（仗自力者，名通途法门。仗佛力者，名特别法门。佛教净业社讲堂落成，命撰楹联，因标示宗旨。）
讲堂（仗自力者，名通途法门。仗佛力者，名特别法门。佛教净业社讲堂落成，命撰楹联，因标示宗旨。）
　　法会宏开，教行并进，欲得千机普育，利钝齐修，是故略资通途，偏崇特别，以华严圆满菩提之妙因，唯在导归净土。
　　讲筵大启，理事双诠，拟求万派朝宗，圣凡等益，由兹拣去自力，注重佛加，冀娑婆具足惑业之含识，现生同赴莲池。
念佛堂
念佛堂
　　何必问是谁，此道于今昭日月。
　　但能常系念，佛心无处不慈悲。
　　决志求生，效昔贤将错就错。
　　一心忆念，至今日人云亦云。
　　因戒生定，定慧圆明菩提本。
　　由教入净，净禅贯彻觉道成。
　　力修戒定慧空，则无我见。
　　常念慈悲喜捨，方契佛心。
　　了君大事唯修净，
　　畅佛本怀在往生。
　　三业相应，往生有分。
　　六根都摄，见佛无难。
　　照见五蕴皆空，远离颠倒梦想。
　　都摄六根净念，上合本妙觉心。
　　五蕴皆空，六根俱寂。
　　一尘不染，万德圆彰。
三教堂
三教堂
　　儒释本同源，道并行而不悖。
　　内外原一体，理交显而弥彰。
永明塔院
永明塔院
　　宗镜圆照，万善同归，本教义而续慧命。
　　法华一部，佛事百八，振大机以警愚顽。
智者坊
智者坊
　　教判五时，化仪化法双诠，灵鹫亲承诸善逝。
　　佛明六即，心作心是并阐，支那弘道无二人。
孔圣殿
孔圣殿
　　继往开来，道通天地有形外。
　　祖尧述舜，恩遍飞潜异类中。
如意寮
如意寮
　　万德洪名常忆念，
　　百般幻病自消除。
地藏坛
地藏坛
　　洪愿发时，生蒙度脱。
　　尊经演处，罪自消亡。
法华坛
法华坛
　　大事因缘，端归实相。
　　一乘源本，在报亲恩。
三门
三门
　　经承北阙，律阐南山，续慧命于将来，直使普天含识，顿明寂灭真心，竖穷三际。
　　道继西乾，宗传东震，开佛知于当念，咸令法界有情，彻悟圆通妙性，横遍十方。
　　诣菩提场，趣寂灭殿。
　　登圆通路，入解脱门。
菜园
菜园
　　地壮菜根粗，因真果正。
　　粪多茄子大，德厚福隆。
戏台
戏台
　　权制排场扶教化。
　　巧垂明训振纲常。
　　寓褒贬，别善恶，庆殃福极，报不爽于淑慝贤奸，发瞆震聋，允作千秋藻鉴。
　　扶教化，振纲常，慈孝仁忠，义各尽于君臣父子，移风易俗，洵为万世典型。
　　典型示彼将来，俾狂夫克念作圣。
　　奸谀诛于已往，庶潜德大发幽光。
法如庵三门
法如庵三门
　　法道幽深，直入圆通妙境。
　　如门广大，全彰寂照真宗。
贺传戒
贺传戒
　　张戒网以振宗风，二谛圆明，诚足追踪往哲。
　　布慈云而降法雨，三根普被，允堪贻范后昆。
讲禅林宝训
讲禅林宝训
　　览镜知惭宏宝训，
　　规今师古振禅林。
贺五十寿
贺五十寿
　　效伯玉之知非，五十年愆尤，从兹尽忏。
　　师仲尼之立命，百千世懿范，永用遵行。
贺寿
贺寿
　　己立立人，是名上寿。
　　知非非断，可谓长年。
挽法师
挽法师
　　以求生得故乡之风月，生本无生，无生而生，生于无生之净土。
　　以示灭作险道之导师，灭实不灭，不灭而灭，灭于不灭之秽邦。
　　圆满菩提，常光现处幻缘灭。
　　庄严净土，本有彻时真智生。
挽讲楞严
挽讲楞严
　　汇阴入界而头头合道，数十年教义宗风，徒成景仰。
　　泯根尘识而法法归真，一刹那因圆果满，永作津梁。
挽老修行
挽老修行
　　禅心虚寂，净业精纯，蒙佛接引以往生，不枉数十年来居海岛。
　　道貌威棱，清神卓荦，令人敬畏而景仰，允堪千百世后作典型。
挽天童寄禅和尚
挽天童寄禅和尚
　　追忆拈提，意旨昭著，悉令认影狂徒，即时还得本头，可叹天不假年，致使法门亡砥柱。
　　每吟偈颂，声韵铿锵，普俾抛家浪子，直下顿开宝藏，堪悲事未遂志，遽教后进失规绳。
平交法嗣晚辈皆可用
平交法嗣晚辈皆可用
　　十载住天童，恒以诗歌传密印。
　　一朝生佛国，永随观势证圆通。
寄禅和尚
寄禅和尚
　　解同霁月光风，上继密云之法道，方欲宏开学会，接引后昆，岂料竟生极乐克因去。
　　诗等金声玉振，永为苦海之慈航，尚期亲证圆通，追踪先觉，急宜复入娑婆了愿来。
　　痛法道之式微，腹蕴经纶，志图恢复，援官长以作金汤，何意半途而逝。
　　冀宗风之丕振，心悬藻鉴，口吐珠玑，刊枣梨以普流布，可云永劫常存。
挽留云观月和尚
挽留云观月和尚
　　仰承师志，创建禅林，普令参请缁流，得以安身立命，幸值年高德邵，式范后昆，何缘月落青天水到海。
　　上叩帝阍，乞颁龙藏，悉使宗教开士，因兹达本穷源，既经质谢神迁，亲侍大觉，当必心冥理地道符空。
平交挽住市廛小庙僧
平交挽住市廛小庙僧
　　本来面目，即俗恒真，俯向碧潭观夜月。
　　毕世操持，似退实进，倒骑驴子上庐山。
僧挽大商家护法
僧挽大商家护法
　　白手起家，居廛为政，数十年广行慈济，大展经纶，无边际清操高风，讵料徒成夫景仰。
　　赤诚护法，即俗修真，当斯时顿弃幻躯，直升安养，绝对待本光常寿，必将彻证于唯心。
定海县送瘟
定海县送瘟
　　经宣秘藏，送瘟神即归天府，岂徒一邑安康，纵属邻邦不为壑。
　　咒诵真诠，祈吉耀常照下方，既锡阖境福庆，兼令通国沐容光。
送瘟
送瘟
　　下民背觉合尘，致使天灾以见告。
　　大士寻声救苦，因怜葵悃之诚求。
　　慧日丽中天，灭尽瘟疫之霜露。
　　慈云覆大地，滋荣福寿之根苗。
代吊孙传芳
代吊孙传芳
　　心契真常，普为怨亲修圣道。
　　身偿业债，浑忘人我归莲邦。
自励
自励
　　悉将格致诚正措己躬，是真豪杰。
　　不以身心性命置度外，乃大丈夫。
　　汝将死，快念佛，心不专一，决堕地狱，饿鬼畜生尚难求，勿妄想人天福果。
　　汝将死，快念佛，志若真诚，便预莲池，声闻缘觉犹弗住，定克证等妙圆乘。
　　照见五蕴皆空，心境俱捐，直同皓月孤圆，光吞万象。
　　证到一尘不立，智悲双运，不异昊天浩荡，体覆群伦。
　　念佛方能消宿业。
　　竭诚自可转凡心。
　　闭户拒来人，痛念死期将至。
　　专心修净业，深惭道业未成。
　　卓立不移，当师孔圣。
　　有非必改，宜效蘧贤。
　　证道方能超六道。
　　明心自可了三心。
　　道业未成，敢使此心散乱。
　　死期将至，力辞一切应酬。
　　阅遍尘寰原是幻。
　　研穷妙性急归真。
　　寡过未能为我憾。
　　居心无伪任人非。
　　知佛性常，奋克证志。
　　思地狱苦，发菩提心。
闲联
闲联
　　解行全无，敢充天鸟。
　　根身未净，勉效云牛。
　　为学日益，为道日损。
　　师贤心实，师圣心空。
　　虽有珠海金山，不如坐进此道。
　　纵令封禅拜国，何若立往西方。
　　事事利人，出尔反尔。
　　心心省己，念兹在兹。
　　一制夫心成铁汉。
　　三缄其口学金人。
药师
药师
