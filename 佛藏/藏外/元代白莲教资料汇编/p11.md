<!-- { "loadSidebar": true } -->
　　天竺慈云式忏主往生正信偈
　　天台智者大师净土十疑论叙
　　无为杨提刑直指净土决疑序

　　念佛正信说【一】

　　夫唯心乐国普遍十方，自性阿弥，圆融一智，妙应于色声之境，流光于心目之间，就中反妄归真，直下背尘合觉。昔我法藏发弘誓，启极乐之玄途；故佛世尊指西方，示韦提之妙域。是乃广长舌覆而同赞，诸余经尽而独留。盖以利生之喜舍心增，应化之慈悲量大。教分九品，乃别开方便之门；观明一心，实径直还源之路。圣凡际会，如久客归于家乡；感应道交，似稚子投于慈母。昧斯至理，触类皆迷；信此圆谈，事无不达。况复慈光愿摄，佛力难思，顺水乘船，不劳自力，推门落臼，岂有他哉！有愿必迎，无机不破，舟石可济，狱火顿消。菩萨声闻，生彼者无量无数；前贤后圣，得道者可检可寻。鹦鹉频伽，尚有法音演唱；蜎飞蠕动，悉蒙教化恩慈。圣境非虚，佛言不妄，何乃爱河浪底沉溺而不忧，火宅焰中焚烧而不惧？密织痴网，浅智之刃莫能挥；深种疑根，泛信之力焉能拔。遂即甘心伏意，幸祸乐灾，却诽清净之邦，贪恋烦恼之世。焦蛾烂茧，自处余殃；笼鸟鼎鱼，翻称快乐。皆由善力微而业力胜，信根少而罪根多，是以三界茫茫，四生扰扰。尽贪生而兀兀，孰解知归；悉逐业以悠悠，不求出要。过去生死，劫石难穷；未来轮回，芥城何尽。匪夙生之有幸，岂得遇于斯因。击鼓开囹圄之门，宜应速出；逢舟济沉沦之难，讵可迟疑。敬顺金文，善随佛学；不闻不解者，可痛可伤焉。矧兹五浊恶世，四面火焚，惟佛一人力能救援。既闻妙法，宜植净缘，一念信诚，万德因种，思齐先哲，希悟真常，普皆如说奉行，尽心顶礼信受。

　　断疑生信【二】

　　《经》云：「得为人难，六根完具难，生中国难，值佛道难，兴信心难。」盖尝论信之难兴者，缘有其疑也；不断其疑，何由生信？故《金刚经》云：「正信希有。」《法华经》云：「以信得入。」王龙舒云：「佛为大医王，能救一切病，不能救命尽者。佛能度一切人，不能度不信者。」盖信者，一念之真诚也。若人心念要去，身则随去；心念欲住，身则随住。是知此身随心念动，未有念欲去而身被牵系者。色身坏时惟一念而已，一念到处则无处不到，所以一念信心念佛，求生净土，则必到净土，况吾佛世尊诸大菩萨又有本誓愿力接引往生乎！
　　或问之曰：今有一生持戒念佛，临终不得生净土者，何也？答曰：此盖信力不深，行愿之有亏也，兼不曾发菩提之大心，又不曾断十恶之邪行，虽曰修行，未尝言行相应，虽曰念佛，未尝净念相继。既无真实之功，焉得净土之报也。《净名经》云：「随其心净则佛土净。」六祖《坛经》云：「心中若无不善，西方去此不遥；若怀不善之心，念佛求生难到。不断十恶之心，何佛而来迎请？」大师故见世人不务净心；唯是口念佛名，于其心外求佛，妄想执着而不自净其心，心造诸恶，是谓自丧其佛，又何更别求佛哉！所以道迷即众生，悟即佛也。《圆通法门》云：「忆佛念佛现前，当来必定见佛。」盖忆念者，是心念也，信心清净，信行愿俱备也。《楞严》云：「一根既返源，六根成解脱，十恶化为十善，六识化六神通。」所以正信心中忆念佛名，净念相继，自性弥陀现前，此感彼应，临命终时，安得不见佛而生净土乎？
　　凡修净业者，当信佛之言而行佛之行，心口既不相违，因果决然不昧耳。若也闻而不信，信而不行，犹画饼之不充饥也。心既无信，则生疑谤；既兴疑谤，则自昧其心；自昧其心，则净土远之远矣。故香山周居士述慈照《白莲忏》序云：「导师者，化物有方，诲人存理。以深信为能入，破诸阐提；专念佛为行门，令心不乱，加菩提愿心为根本，度脱众生。备此三者，乃极乐净土上上品之可登，毗卢果海流流而易到也。」又云：「此事人人本具，个个圆成，无信行愿三字，因兹沦坠。」呜呼！凡为人者，不在福德，不在尊贵，不在聪明，不在相貌，但具信行愿者，乃生净土之资粮也。《四料拣》云：「从是西方过十万亿佛土，有世界名曰极乐，是约远也。若一念信心念佛，即到西方，是约近也。故云亦近而亦远，在人之信愿，信不隔丝毫，疑而生死转。」又云「从是西方过，迢迢十万程，资粮若具足，何愁去不成」是也。
　　所以道，信为万善之首，信为百行之宗。《华严》以十信为成佛之始，《法华》以正信为入道之门，五根以信根为先，五力以信力为最。是故三世诸佛、诸大菩萨、历代祖师修诸功行，具大愿力，入佛境界，成就菩提，未有不从这个信字而入也。鸾法师遇留支《观经》，即焚仙经而修净业，岂不是这信字也。白侍郎行也弥陀，坐也弥陀，不出这信字也。苏学士佩带弥陀画像，行坐随身，言是西方公据者，盖亦不出这信字也。张善和一生杀牛，临终自见地狱相现，遇僧教令念阿弥陀佛，念未十声，见佛接引，往生净土，即脱地狱，岂不是信得及而致然耶。《华严经》云：「信为道元功德母，信能长养诸善根，信能超出众魔路，信能得入三摩地，信能解脱生死海，信能成就佛菩提。」
　　嗟乎！今时斋人信持戒而不信念佛，信奉佛不信往生净土，是皆自失其大利也。谅哉。人天路上，以福为先；生死海中，念佛第一。今有欲快乐人天而不修福，欲出离生死而不念佛，是犹鸟无翼而欲飞，木无根而欲茂，奚可得哉？凡我同盟，切须深信诸佛所说真实非虚。脱苦良方，无如念佛；专修净业，期出轮回。时不待人，慎勿疑悔。可谓此身不向今生度，更向何生度此身。

　　劝发信心【三】

　　夫阿弥陀佛者，诸佛中尊四生之父，归信者灭罪河沙，称念者得福无量。凡欲念佛，要起信心；若无信心，空无所获。是故肇法师云：「是事如是者，信之相也；是事不如是者，不信之相也。」夫信为入道之初宗，智为究竟之玄术。诸经首称如是者，信也；后曰奉行者，智也。故《弥陀经》云：「若有信者，应当发愿生彼国土。」此是释迦本师劝信处。又云：「汝等当信，是称赞不可思议功德。」此是六方诸佛劝信处。又云：「若人种善根，疑则花不开；信心清净者，花开即见佛。」此是《往生论》劝信处。又云；「信者，顺之词。信则所言之理顺，顺则师资之道成。经无丰约，非信不传。」此是肇法师劝信处。又云：「念佛法门，不问道俗，不论男女，不拘贵贱，修此法者，唯要信心。」此是大行和尚劝信处。
　　问曰，既言信者，未知信何法门？答曰：信意者，信凭经中佛说念佛定生净土，信念佛定灭诸罪，信念佛定得佛护，信念佛定得佛证，信念佛临终定得佛来迎接，信念佛不问众生，同信之人皆得往生，信念佛往生定得不退地，信念佛生净土，定不堕三恶道。所以劝信念佛，受此法，持此念，则往生净土必矣。故大行和尚道：「念佛人心唯信佛，佛则知之，他心通故；口惟称佛，佛则闻之，天耳通故；身惟礼佛，佛则见之，天眼通故。」是以大行和尚以此念佛法劝人生信心也。又喻云：「信心者犹如深栽果树，根深故风吹不动，后着果实，济人饥渴。」念佛之人亦复如是，要由深信，得到西方；若无信心，空无所获。是故《经》言十住菩萨一起信心念佛之后，纵遇恶缘，宁舍身命不退信。故《维摩》云：「深信坚固，犹如金刚，法珍普照，如雨甘露。」念佛三昧从深信生。君看净土恒沙佛，尽是当年正信人。

　　天竺慈云式忏主往生正信偈【四】


　　稽首西方安乐剎，弥陀世主大慈尊，我依种种修多罗，成就往生决定信。
　　住大乘者清净心，十念念彼无量寿，临终梦佛定往生，大宝积经如是说。
　　五逆地狱众火现，值善知识发猛心，十念称佛即往生，十六观经如是说。
　　若有欢喜爱乐心，下至十念即往生，若不尔者不成佛，四十八愿如是说。
　　诸有闻名生至心，一念回向即往生，唯除五逆谤正法，无量寿经如是说。
　　临终不能观及念，但作生意知有佛，此人气绝即往生，大法鼓经如是说。
　　一日一夜悬缯盖，专念往生心不断，卧中梦佛即往生，无量寿经如是说。
　　昼夜一日称佛名，殷勤精进不断绝，展转相劝同往生，大悲经中如是说。
　　一日二日至七日，执持名号心不乱，佛现其前即往生，阿弥陀经如是说。
　　若人闻彼阿弥陀，一日二日若过等，系念现前即往生，般舟经中如是说。
　　一日一夜六时中，五体礼佛念不断，现见彼佛即往生，鼓音王经如是说。
　　十日十夜持斋戒，悬缯旛盖然香灯，系念不断得往生，大弥陀经如是说。
　　若人专念一方佛，或行或坐七七日，现身见佛即往生，大集经中如是说。
　　若人自誓常经行，九十日中不坐卧，三昧中见阿弥陀，佛立经中如是说。
　　若人端坐正西向，九十日中常念佛，能成三昧生佛前，文殊般若如是说。
　　我于众经颂少分，如是说者无穷尽，愿同闻者生正信，佛语真实不欺诳。佛既显言易往生，幸各正信无疑惑。

　　天台智者大师净土十疑论叙【五】

　　夫四果之明不能测如来之奥，十地之圣不能穷极果之妙。矧兹凡夫，生无慧目，陷三界有必固之妄，指净土谬难转之疑。疑之于身，知五蕴之未灭；疑之于心，知万惑之未遣；疑之于行，知六度之未济。由漂沉未济之行，期济于已济之域，在于其己犹惑之，况他人哉！此物情难信，为道俗所共疑也。隋智者大师，心与物冥，智将神会，乘时翼教，异迹尤着，因其所异，考其所证，不知其三贤之人乎，十圣之人乎？其为应正等觉妙神化于难思乎，盖亦思之不能知也。但大师念定总持，昭晰行业，期生净土，间无容发。发大师之所有，存者其《十疑》之文乎？然其文远取诸经，近取诸论，去就其意，以取诸传，无离经以备事，无饰辞以增巧，审辞远意，能极九品之所生，乃见大师之用心也。见大师之心者，其于净土之有疑，所谓高天无云，羣星列彩，经纪之所相殊，躔次之所相异，粲粲然无一而隐者也。予得其文，载能仁所称净土者累焉。诸佛证而成之者，或舌相以覆大千，或潮音而演梵说。余虽陋学，不得以相辉映，乌可无言哉？故于论首略陈一二，以罄予所怀。虽辞肤理浅，不足起大师之化，在其先佛证成之义且有归矣。

　　无为杨提刑直指净土决疑序【六】

