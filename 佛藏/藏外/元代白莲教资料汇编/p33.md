<!-- { "loadSidebar": true } -->
　　按状：师讳祖□，自号悦堂，族南康周氏。母夜梦一老僧来借宿，既觉而孕，师遂以生，宋端平元年八月一日也。师幼不茹荤，骨气清伟。家故业儒，七岁就学，殊非其志。年十有三，母病危甚，祷于观世音大士，而刲股和药以进，病随愈。母以其与佛有缘，乃语其父，俾出家。依同郡嘉瑞寺偃上人，寻祝发受具。
　　一日，阅《华严经》，至「惟一坚密身，一切尘中现，」忽有省。即往见正叟心公于东林，见别山智公于蒋山。智问云：「近离何处？」师云：「江西。」智云：「马大师安乐否？」师叉手进云：「起居和尚。」智命侍香，师即拂衣去。见灵叟源公于焦山，见断桥伦公于净慈。伦问：「临济三遭黄檗痛棒，是否？」师云：「是。」又问：「因甚大愚，胁下筑拳？」师云：「得人一牛，还人一马。」伦顾左右云：「再来人也。」伦示疾，谓师曰：「吾必不起，汝宜自勉。」师泣曰：「和尚灭度后，当依谁？」伦云：「柏山介石和尚，妙喜三世孙，其往依焉。」
　　伦逝，而介石适来补其处。一日，室中举柏树子话，师方议拟，石抗声云：「何不道黄鹤楼前鹦鹉洲？」师言下顿悟，即延入侍司。翌日，升堂白众曰：「先师之道喜得人矣。」介石将终，嘱以宗门大事，仍遣驰书于径山偃溪闻公。闻与语而契，叹曰：「介石虽往，赖有吾侄在。」
　　师归庐山，东岩日公在圆通，请师分座，众五百人，莫有契其机者。九江守钱公真孙以礼聘师，出世于西林，瓣香酬恩归于介石。
　　国朝至元十二年，取宋之师至江右，居人咸避匿山谷间，师独宴坐一室。军士挟刃以临之，刃及颈，问曰：「惧否？」师曰：「吾无生死，有何惧乎！」军士乃投刃而拜，且遗师以白金，师亦弗顾。它军士皆惊服散去。一境之内，赖以无恐。
　　二十五年，迁开先，法会益盛，名闻于上。
　　三十年，被命迁东林。东林大剎，而恒产素薄，屋坏弗治。师以所受施资置田若干亩，葺殿堂门庑，使之一新。谓庐山以匡先生得名，购寺旁道宫之地，筑室而礼祠焉。
　　元贞元年，奉诏赴阙，入对称旨。赐玺书，号通慧禅师，并金襕法衣，以荣其归。
　　大德九年，灵隐虚席，行宣政院俾师主之。师尝勘一僧云：「微尘诸佛在你舌上，三藏圣教在你脚底，何不瞥地？」僧罔措，师便喝。又勘一僧云：「释迦、弥勒是他奴，他是阿谁？」僧拟对，师便打。一僧新到，师问：「何处来？」僧云：「闽中。」师云：「彼处佛法如何住持？」僧云：「饥即吃饭，困即打睡。」师云：「错。」僧云：「未审和尚此间如何住持？」师拂袖归方丈，僧休去。其机锋峭峻多此类。
　　居四岁而逝，世寿七十五，僧腊五十二。四坐道场三十六年，惟以绍隆祖道为己任。至于崇屋室以安其居，广土田以足其食，皆末事耳。得法弟子东林住山宗廓等若干人。得度弟子庆哲暨希清等若干人。有语录若干卷行于诸方。
　　师自髫年受学于冯先生去非。先生为时宗工，师熏炙之久，间出绪余施于世谛，文字多奇作。师尝刻先生之文于东林，后人遂以师之文并刻以传。始予徒玩味师之文而敬慕焉，兹览状所述，乃见其深造自得，卓然过人，坐镇丛林，荷担大事，末后一着，照映古今。窃愧向之知师者浅也，庸采状所述，序而铭之。铭曰：
　　惟通慧师，一世伟人。少遵鲁诰，长探竺坟。游戏如幻，发为至文。曰是琐琐，匪道所存。朝夕咨访，直指心源。刊条落叶，洞见本根。乃受智印，乃启度门。乃膺帝眷，道誉弥尊。荫注所及，如彼大云。随缘会散，以返其真。勿丰吾终，厥有遗言。罔极之报，在其后昆。金瓶宝箧。巍巍真身。表以灵塔，勒以贞珉。飞声焯实。垂之无垠。
　　（《黄金华文集》卷四一）

　　○会善堂记

　　吴澄
　　中国之始奉佛也，因果施报之说足以动愚俗而已。到晋中世，而名流胜士蕲清洁其心身，曰修净土业。僧慧远倡之，诸人趋而和焉。时达摩之法未入中国也，奉佛如是，视愚俗已超矣。而因果施报之说不能废也。佛法之外，号曰莲教，历千年而其教弥盛，礼佛之屋遍天下。崇仁县西南长安乡嘉会里之长山有会乐堂，亦其一也。去年秋，予远客而还，息于其堂者信宿。堂之主刘觉度，貌其朴野，请予文以记。予诺而未暇也。今年夏，邑人易涛为录其始末，觉度持以造吾门而请云：「自元贞乙未，觉度之从父益暨从弟觉辉舍所居为佛堂。葺理之初，邑人邓焱扁之曰会善。邓与李氏弟俱有布施，且为张王其教。大德庚子，邑人陈施材施田，觉度之徒曾觉世协力营助，市材鸠工，不惮劝劳，以图恢拓。数年之间，殿亭楼阁奂然一新，斋舍道寮佛像供器种种完具。过者覩其宏规，莫〔不〕惊羡其能。佛堂非佛寺比也，乃以从子觉惠嗣。入于施舍、己所增辟之土，请有司公文为据，以垂永久。其徒有僧法祚、萧觉华、郭觉志、章觉义、郭觉正。其师则归宗堂孔觉善也。涛之言云尔。
　　予为之喟然叹曰：吾圣人之道大矣，然犹各报所见，或谓之仁，或谓之智，或日用而不知，固自不同，岂佛之教而不然乎？平等无有高下，佛法也。琼森分别，非也。觉度以朴野之资，行本实之事，意在诱人以好善。若邓若陈，乐劝其成，均此一善心也。其可记也夫。至治元年辛酉六月二十七日记。
　　（《永乐大典》卷七二四二引《抚州罗山志》）

　　○壬辰感事

　　刘崧
　　猖披者谁子，昉自邪说兴。香火崇幻教，肇彼有发僧。其源始涓沥，弗遏终沸腾。宜阳一倡乱，和者纷驾乘。赭巾忽充道，杀戮相凭陵。蔑法恃妖谶，江淮竟先登。古来心腹地，广衍昔所称。乃知为厉阶，不在凭丘陵。
　　（《槎翁诗集》卷二）

　　○访淀山因自明习无学二禅老

　　谢应芳
　　西风满帆天所假，扁舟过湖快如马。欲寻渔父问桃源，因访高僧遇兰若。南能北秀两魁奇，翠竹黄花总潇洒。相逢握手问流落，试为从头略倾写。生居扬子大江滨，老我延陵力田者。羣凶西来火三月，四境更无茅一把。乡邻死战血漂杵，妻子生擒肉为鲊。随波幸若鱼漏网，失窟惊如兔在野。山中碧松堪疗饥，池上白莲宜结社。笑语同行有发僧，数见不辞禅板打。
　　（《龟巢稿》卷三）

　　○与侄僧德藏主书【（节录）】

　　谢应芳
　　汝七八岁时父母钟爱，因汝父好佛，欲令汝为僧，身虽在家已僧其首，教汝读《论》、《孟》即兼佛书。垂及成童，遽命从释，汝母泣而从之。时优昙师为汝祝发，授以五戒。汝侍灵隐竹泉师法席，果茗之费罄汝衣钵，汝父且竭力继之，盖望汝为释门伟器。至如成佛作祖，说法度人，皆汝父所望也。不幸汝母先即世，父亦客死于兵，不能见汝特达，可不念哉！可不念哉！
　　今汝汩没，固时之使然，兵途数年竟不复检点其身，奋励其志，贸贸焉甘于茸阘，岂绝然不记汝父之言耶？近闻去金陵谒西域高年元僧，受戒而回。吾谓此行在庸人则以为可喜，在汝则以为可笑。盖庸人昧理，有不知奸盗淫妄之非，或酗于酒，一旦受此五戒，遵而行之，变恶为善，是可嘉也。汝自幼为两名师弟子，岂不曾授汝之戒乎？抑西来之僧不以瞿昙为宗，而别有所戒乎？不然，则往年之戒受而不持，徒尔仆仆，是可笑也……
　　（《龟巢稿》卷一二）

　　○二圣庵浴佛疏

　　谢应芳
　　九龙水浴紫金身，庆西方圣人初度。二圣庵结白莲社，继东林远公道场。想象毘蓝，皈依极乐，大檀越随喜布施，小比丘如法庄严。诸尘非尘，是名微尘，清净身本无尘垢；忆佛念佛，必定见佛，广长舌朗演佛音。幸发心花，共成因果。
　　（《龟巢稿》卷一三）

　　○无量寿庵记【庚寅】

　　危素
　　京师寅宾里有无量寿庵者，居士屠君所建也。君名文正，更名觉缘，山阳人，事其亲至孝。至元元年，大兵驱至开平，日夕思念其母，南望悲泣，时年廿有七矣。因礼僧性道者为师，绝荤酒，持五戒，诵佛名号，冀与母遇。始自五年正月元日，日诵《妙法莲华经》，至初八日竟。又始自五月朔，日一食，周月竟；九月朔亦如之。行住坐卧，叫佛一声，恍然如见其母。恒以清旦诵四圣真铨，临暮礼白莲宝忏，夜礼佛，千拜乃寐。
　　十有一年，还至大都。明年，师事荜庵满禅师于庆寿寺，满号之曰居士。时宋已内附，疆宇混一，私喜可见其母，亟驰书候之，则知北来之明年母已没矣。居士擗踊号恸，若不能生，乃卜六月癸未，集善信百余人建白莲社。廿有一年，出己赀七百贯，买地十亩于太庙之西，作无量寿庵。树佛殿四楹，屋宇象设，无不具足。浚井治圃，手植嘉禾。廿有七年四月癸酉朔，为其徒盛陈教戒，其言曰：「诸佛菩萨不可不念，九品净业不可不修。越七日晡时，吾当去。」至是日己卯，沐浴更衣书颂毕，隐几而坐。俄有白虹从西南下垂庵中，广数丈，如飞桥，微雨洒道。门人举佛号五声竟，作礼跏趺而逝，口吐异香，弥月不散。葬诸太史庄之阡。
　　子觉兴，善继其志。皇庆二年，遇灾，庵尽毁。觉兴裒金于好施者，复谋营建。未几，规制悉还其旧。
　　觉兴又没，其徒魏守溪请于邻之大长者翰林学士承旨月禄帖木儿公曰：「昔先师之作庵，且七十年矣，未有刻石以告来者；守溪之责也。」公以命史官危素。按宋通判赣州事尹应元所撰道行碑，而知居士之慕其亲若是之至。及世祖皇帝诞降之辰，用其法祈天永命，故其庵名之曰无量寿。充其事亲与君之心，可为孝子，为忠臣，是宜书之传示久远。若居士之作此庵，匪独求夫福田利益而已。
　　（《危太朴文集》卷四）

　　○松雪遗事

　　孔齐
　　钱唐老儒叶森景修尝登赵松雪之门，松雪深爱之，盖谓其效奔走之时使令，且聪明颇读书故也。家住西湖，妇女颇不洁，盖杭人常习也。所藏王右军笼鹅帖石刻后有唐人复临一帖副之，诚为妙品。张外史每戏之，一日赋诗以贻之，有云：「家藏逸少笼鹅字，门系龟蒙放鸭船。」世以鸭比喻五奴也。至正丁酉秋八月，予往钱唐，访妻母于西山普福寺。时景修数相过，每举松雪遗事助笑谈。有云：松雪一日以幅纸界画十三行，行数十字，字各不等，问景修曰：「尔谓何谓？」景修曰：「非律度式乎？」松雪曰：「也亏你寻思，惜太过耳；乃临《洛神赋》界式也。」
