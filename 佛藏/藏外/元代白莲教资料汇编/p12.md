<!-- { "loadSidebar": true } -->
　　大愿圣人从净土来，来实无来；深信凡夫往净土去，去实无去。彼不来此，此不往彼，而其圣凡会遇，两得交际者何也？弥陀光明如大圆月遍照十方，水澄而清，则月现全体，月非趣水而遽来；水动而烛，则月无定光，月非舍水而遽去；在水则有清烛动静，在月则无取舍去来。故《华严》解脱长者云：「知一切佛犹如影像，自心如水，彼诸如来不来至此，我亦不往彼。我若欲见安乐世界阿弥陀佛，随意即见。」是知众生注念，定见阿弥陀佛。此乃称性实言，非权教也；净土无欲。非欲界也；其国地居，非色界也；生有形相，非无色界也。
　　一切众生未悟正觉，处大梦中，六道升沉，未尝休止。诸天虽乐，报尽相衰，修罗方嗔，战争互胜，旁生飞走，噉食相残，鬼神幽阴，饥渴困逼，地狱长夜，痛楚号呼。得生人趣，固已为幸，然而生老病死，众苦萦缠。惟是净邦，更无诸苦：莲苞托质，无生苦也；寒暑不迁，无老苦也；身无分段，无病苦也；寿命无量，无死苦也；无父母妻子，无爱别离苦也；上善人聚，无怨憎会苦也；花祴香食，珍宝受用，无求不得苦也；观照空寂，无蕴苦也。悲济有情，欲生则生，不住寂灭，非二乘也。智照生死，得不退转，非凡夫也。三界荡然，譬如四裔，丘陵坑坎，腐秽所积，溪壑阻绝，孰为津梁？乃有狂人迷路于此，恶兽魑魅恼害杂居，刀兵水火或时伤暴，风霜霹雳凌厉摧慑，罔知城域可以庇覆，饮食衣服或未充足，甘受是苦，不求安乐。有佛释迦是大导师，指清净土是安乐国，无量寿佛是净土师，尔诸众生若生彼土，则无诸恼。不闻知者，固可哀怜。
　　亦有善土发三种心不求生者，尤可嗟惜：一曰吾当超佛越祖，净土不足生也；二曰处处皆净土，西方不必生也；三曰极乐圣域，我辈凡夫不能生也。夫行海无量，普贤愿见弥陀；佛国虽空，维摩常修净土。十方如来有广舌之赞，十方菩萨有同往之心。试自忖量，孰与诸圣？谓不足生者，何其自欺哉！至如龙猛祖师也，《楞伽经》有预记之文：天亲教宗也，《无量论》有求生之偈。慈恩通赞，首称十胜；智者析理，明辨十疑。彼皆上哲，精进往生，谓不必生者，何其自慢哉！火车可灭，舟石不沉。现华报者，莫甚于张馗，十念而超胜处；入地狱者，莫速于雄俊，再苏而证妙因。世人愆尤未必若此，谓不能生者，何其自弃哉！《般舟三昧经》云：「跋陀和菩萨问佛：未来众生云何得见十方诸佛？佛教令念阿弥陀佛即见十方诸佛。」《宝积经》云：「他方众生闻无量寿如来名，乃至能发一念净信，欢喜爱乐，所有善根回向愿生彼国者随愿皆生，得不退转。」此皆佛言也。不信佛信，何言可信？不生净土，何土可生？自欺自慢自弃，己灵流入轮回，是谁之咎？四十八愿，悉为度生；一十六观，同归系念。一念既信，已投种于宝池；众善相资，定化生于金地。毋辄悔惰，误认疑城；实时莲开，得解脱道。唯心净土，自性弥陀，大光明中，决无魔事。
　　《决疑集》者，王敏仲侍郎之编也，开释疑情，径超信地，其载要旨，最为详审，盖赡养国之向导也。若登彼岸，舟固可忘；来者津问，斯言毋忽。

　　○念佛正行卷第六

　　念佛正行说
　　修进工夫
　　资生助道
　　作福助缘
　　去恶取善
　　拔济幽趣
　　放诸生命
　　六度万行斋修
　　维摩大士示菩萨净土八法
　　较明修行难易
　　天台示净土忻厌二行门
　　净业道场
　　自行化他
　　以事检心

　　念佛正行说【一】

　　夫常光界本无色象，有应则形；菩提道既辟要途，非行不至。《维摩经》云：「五百长者子宝积白佛言：『我已发阿耨多罗三藐三菩提心，愿闻得佛国土清净，愿说菩萨净土之行。』佛言宝积：『众生是菩萨净土。』」肇法师云：「至人空洞无象，应物故形，形无常体，况国土之有常乎！」盖羣生万端，行业不同，殊化异被，致令报应不一，是以净者应之以宝玉，秽者应之以砂砾，善恶自彼，于我无定，无定之土，乃曰真土。然则土之净秽系乎众生，故曰众生之类是菩萨净土也。
　　夫如来净土者，以无方为体，故杂行众生同视异见，异见故净秽所以生焉，无方故真土所以形焉。若夫取其净秽者，众生之报也；本其无方者，佛土之真也。岂曰殊域异处，凡圣二土，然后辨其净秽哉！道生法师曰：「净土行者，行致净土，非造之也。若欲造于土者，众生类矣，容以滥造，不得不先明造本，以表致义，然后说行。」罗什法师曰：「宝积问净土之相，世尊答曰『众生是菩萨净土』者，盖说果上之因也。」清凉国师云：「诸佛心内众生，新新作佛；众生心中净土，念念证真。」《经》云：「菩萨随所化众生，取于净国土，为饶益诸众生故。」譬如有人欲于空地造立宫室，随意无碍；若于虚空，终不能成。菩萨如是为成就众生故，愿取佛国，非于空也。
　　当知直心深心大乘心是菩萨净土。肇法师曰：「土之净者必由众生，众生之净必因众行，行净则众生净，众生净则佛土净，此必然之理，不可差也。土无洿曲，乃出于直心，故曰直心是菩萨净土。直心谓质直无谄，此心乃万行之本。」生法师曰：「树心种德，深固难拔，深心也。乘八万行，兼载天下，不遗一人，大乘心也。」此之三心，始学之行也。
　　欲弘大道，要先直心，心既真直，然后入行能深，入行既深则广运无涯，此三心为之秩序也。备此三心，次修六度，以至万行。什法师曰：「直心者，诚实心也。」发心之始在于诚实，道识弥明名为深心，正趣佛慧名大乘心。《经》云：「布施持戒、忍辱精进、禅定智慧是菩萨净土，四无量心、四摄法是菩萨净土，方便是菩萨净土，三十七品是菩萨净土，回向是菩萨净土，十善是菩萨净土。」如是宝积菩萨随其直心则能发行，随其发行则得深心，随其深心则意调伏，随意调伏则如说行，随如说行则能回向，随其回向则有方便，随其方便则成就众生，随成就众生则佛土净，随佛土净则说法净，随说法净则智慧净，随智慧净则其心净，随其心净则一切功德净。什法师曰：「直心以诚心而信佛法也。」信心既立则能发行众善，众善既积，其心转深，深心坚固则不随众恶，弃恶从善名调伏心。心既调伏则遇善斯行，遇善斯行则难行能行，难行能行则万善兼具，万善兼具故能回向佛道。
　　回向弥进，方便力也。方便之要有三：一，善于自行而不取相；二，不取证；三，善化众生。具此三者则得净土，土既清净则众生纯净，众生纯净则与化主同德，故曰皆净也。诸经虽广说净国之行，未明行之阶渐，今此诠明至极深广，不可顿超，宜寻之有途，履之有序。故说发行之迹始于直心，直心即是真心，此心者羣生谁不有之，盖自迷而不知不觉也。故六祖大师云：「一念平直即是弥陀，一念邪险即是众生。」盖以人居浊世，现行无明，口说直心，行多谄曲，溺于苦海而不能出，是故佛慈愍彼，示之以方便，导之以念佛，伏彼乱心，令舍邪险而归乎正直，即众生而生净土。所以《宝王论》云：「清珠下于浊水，浊水不得不清；佛想投于乱心，乱心不得不佛。」是以因念佛而显直心，因直心而行众善，行众善而得佛净土，岂非佛祖之方便智力乎？肇法师云：「积德者故净心，心净则无德不净。」生法师曰：「功行即净土之殊胜因也，功德即净土之殊妙果也。」净土因果盖是心之影响，故云欲得净土，必净其心。所谓声和响顺，形直影端者矣。

　　修进工夫【二】

　　净土唯心之说既已明矣，人皆知有，必须亲到而后已。欲证此道，当以正信为入门，以修心为正行。正行者，即所施之功，所行之行也。此之功行名为净业，即往生西方之资粮也。此之行业，随人所修。盖一切人力量有大小，机智有浅深，所以行业不等。上上根智人直下自悟，识自本心，见自本性，即是弥陀，此则是如来无住无依最上乘境界，万中无一也。其未能顿悟之人须是谛信净土，一心念佛，渐次进修，仗阿弥陀佛愿力摄持自己，一念真实下工，正如抱桥柱澡洗，万无失一也。虽云念佛一门，其实意含无尽。是故祖师立教，利钝俱收，有实有权，有深有浅，有顿有渐，皆可修持。上根者参究坐禅，中根者观想持念，六时修礼，日夜精专，下至十念。成功总在一心，履践各有行相，次第阶梯，随力行持，皆可进趣。此之行门乃成就佛果菩提之道路也，须是自信自行，自修自度，要在立大志，发大愿，自辨工夫，努力向前，莫作容易。譬如百二十斤担子，到临时及节，自家担荷得去方为了事。决定不在会说会道广化人缘上，决定不在有传有授扭捏做作上，决定不在广设道场多点香蜡上。盖由着事相而迷昧正理，顺声色而违背真宗，数他宝而自无半钱，货良药而自疾不救。是故远祖师云：「得其趣者若暗室之燃灯，失其意者同滞指之迷月。」殊不悟无心乃正，动念皆邪，慧日旋隐乎昏云，客尘转翳乎心镜，遂乃念虑交驰，情欲纷竞，调伏不息，止制犹繁。落无记者徒滞于兀然，希有得者便同诸邪命，指置无从，难言正定，无期入于法界，永久处于尘笼。
　　凡修净土之人灼然是要敌他生死，不是说了便休，当念无常迅速，时不待人，须是把做一件事始得。若也半进半退，似信似疑，到了济得甚么边事，如何出离轮回？若是信得及，便从今日去发大勇猛，发大精进，莫问会与不会，见性不见性，但唯执持一句南无阿弥陀佛，如靠着一座须弥山相似，摇撼不动，专其心，一其意。或参念观念意念十念，或默念专念系念礼念，念兹在兹，常忆常念，朝也念，暮也念，行也念，坐也念，心念不空过，念佛不离心，日日时时，不要放舍，绵绵密密，如鸡抱卵，常教暖气相接，即是净念相继，更加智照，则知净土即是自心。此乃上智人修进工夫，如此把得定，做得主，靠得隐，纵遇苦乐逆顺境界现前，唯是念阿弥陀佛，无一念变异心，无一念退惰心，无一念杂想心，直至尽生，永无别念，决定要生西方极乐世界。果能如是用功，则历劫无明生死业障自然消殒，尘劳习漏自然净尽无余，亲见弥陀，不离本念，功成行满，愿力相资，临命终时，定生上品。其或力量未充，应须随力修习，未能专一办功，亦要朝昏礼念，纵使家缘繁冗，无忘十念称名。日日用心，猛着精彩，积功积行，发愿发心，誓毕此生，同登净域。可谓水须朝海去，云定入山归。

　　资生助道【三】

