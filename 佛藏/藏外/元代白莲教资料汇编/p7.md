<!-- { "loadSidebar": true } -->
　　天台思梵讲主久居临平山，解行明峻，深造教观性相渊源。每与士大夫往复，随有所问，答释粲然。一日，有通判郑公问曰：「教中所明念阿弥陀佛愿生净土，此专为钝根方便权说。上根顿悟。一超直入佛地，岂假他佛净土耶？」师云：「吾宗先达呵此说云：佛在世文殊、普贤，佛灭后马鸣、龙树，此土智者大师、智觉禅师，皆愿往生净土，应是钝根乎？若以此为权教，将何为实耶？昔孙莘老亦疑于此，因会杨次公、王敏仲辨论，遂息此疑，信此净土非圣人之权设，是圆实之真宗也。注念彼佛，必生净土，斯乃称性实言，非权教也。」

　　真歇了禅师净土宗要【六】

　　弥陀不离众生心，是三无别；极乐遍在一切处，举一全收。如帝释殿上千珠宝网，千珠光影咸入一珠，一珠光影遍入千珠，虽珠珠互遍，此珠不可为彼珠，彼珠不可为此珠，参而不杂，离而不分，一一遍彰，亦无方所。弥陀净土即千珠之一。十万佛国，一佛国土，各千珠之一。圣人善巧，方便示人，专念阿弥陀佛，乃千珠直指一珠，见一佛即见十方诸佛，亦见九界众生。微尘剎海，十际古今，一印顿圆，了无余法矣。

　　寂室大师示净土实见【七】

　　不修净业者云：「游心禅定，悟性真宗。」或闻说净土，必曰：「净土唯心，我心既净则国土净，何用别求生处。」寂室曰：「且《维摩经》中云：如来以足指按地，见娑婆国土悉皆严净，而众会不见，惟螺髻梵王得知。今之说悟性者能如梵王所见净土否？况汝居卑屋陋室，必羡之以大厦高堂；脱粟藜羹者，必羡之以珍羞上味；弊袍短褐者，必羡之以绫罗轻縠。若云心净土净，则不消如是分别也。况当老病死苦，世间违情之时，颜色与未悟者同，是则口唱心净土净之言，身被秽土苦恼之缚，其自欺之甚也。不然应须信教仰理于净土，从而修之。」

　　大智律师示念佛事理不二【八】

　　师尝为慈慧文法师作《净土集序》，其略曰：「古今学佛，多惑事理，谓理则纤尘不立，言事则万象森罗，凝心住寂则为理，动用操修则为事，遂引古云：『实际理地，不受一尘。佛事门中，不舍一法。』斯乃事理敌立，空有并驰。予尝变其语曰：实际理地，不少一尘。佛事门中，不存一法。何则？由实际理具一切法，岂少一尘乎？由佛事门离一切相，岂存一法乎？如此方见理事一如，空有不二矣。」

　　文法师行序念佛宗要【九】

　　夫达无心之有心，识有念之无念，有无不住，能所胡存？是则念念圆明，心心虚寂。苟昧斯旨，则法法成尤；的契其宗，门门通妙。今可无乖实际而示圆修，俾负重致远者获遂于息肩，流浪迷津者速登于彼岸。求生西方，无先念佛观门者也。予辄为修净业者薄采经论大纲，述成《西方净行法门》，示彼所修，令得其趣。有睹兹文而复不能起信修行者，类乎狂热投圊，唯露一发，欲垂拯救，未如之何也。

　　○念佛正派卷第四

　　念佛正派说
　　远祖师事实
　　远祖师历朝谥号
　　明教大师题远祖师影堂记
　　庐山十八大贤名氏
　　贯休禅师题十八贤影堂诗
　　辨远阻祖成道事
　　璧谷释昙鸾大师
　　天台智者大师
　　京师善导和尚
　　金台法照大师
　　睦州少康法师
　　省常大师
　　长芦慈觉禅师
　　永明寿禅师
　　天竺慈云忏主
　　文潞公传
　　潞府宗坦疏主
　　慈照宗主
　　宋朝无为子杨提刑
　　龙舒居士王虚中
　　仪真王侍郎

　　念佛正派说【一】

　　佛由心造，道在人弘。弘道之要，无先乎念佛。念佛则是正心，正心故能合道。道之宗极曰佛也；佛者，觉也。一切众生有此本觉之性，因一念有差，所以不觉。裴相国云：「终日圆觉而未尝圆觉者，众生也。具足圆觉而住持圆觉者，如来也。」是故薄伽梵成道，摩竭陀说有谈空，观根逗教，于诸法之外别开念佛一门，截众苦之根源，入圣流之要路。故《经》云：「从是西方过十万亿佛土，有世界名曰极乐，其土有佛，号阿弥陀，国中无三毒八难，有七宝众妙庄严，以法为身，羣圣为友。苟能诚信发愿归心彼土者，即得往生，出乎三界九有之表，证诸佛无上妙道。」其言无所欺也。
　　粤自大教东流，至佛图澄而盛，由澄而得道安。安之门有远公，戒珠义海，龙姿凤章，于是教门纲纪从兹大备。师着《念佛三昧咏》亲劝。于时晋贤慕师之德，争趋正觉之场，同究斯道。名动帝王，道尊一代，弥天推为高弟，罗什结为胜友，识量广大，独出于古今矣。至夫抗言为道，为万世宗师，垂裕于人天者，远公也。隋有智者，魏有昙鸾，唐有善导，大振宗风。宋有坦公疏诠《甘露》，省常结社，慈觉劝修，寿禅师融万善以同归，元宗主撮诸经而成忏，广施方便，曲尽慈悲。故我祖师欲令大地众生见本性弥陀，达唯心净土，普皆觉悟菩提之妙道，乃立「普觉妙道」四字为定名之宗。观夫四字一镜，洞照无边，同一体用。何以知其然？总而言之，喻如人之一身而有头目手足为其用也，未尝有一而可分也。自非愿广悲深，而孰能取信于天下后世哉！窃尝论之曰：等众生界名曰普，智达斯理名曰觉，德用无边名曰妙，千圣履践名曰道。又，普者即自心周遍十方之体也，觉者即自心智照不迷之用也，妙者即自心利物应机之行也，道者即自心通达中正之理也。恒沙诸佛所证者，此道也；历代祖师所得者，此道也；十方生净土者，已学此道也；未来修行者，当学此道也。又况诸佛菩萨示现世间，作大导师，各有悲愿，不舍众生，或为王臣将相，居士宰官，出俗在家，逆行顺化，莫不以斯道而觉斯民也。三界羣灵，无量劫来，至于今日，往来六道，如蚁旋磨，无由出离。佛祖悯彼，故设方便以诱导之，俾夫趣吾之所趣。吾之所趣者，非六道，非三乘，乃如来正觉之趣。得吾所趣之道者，亦以此道化乎未趣，趣此所趣，譬如一灯燃百千灯，续焰分辉，腾今耀古。此念佛之宗，正心之法，正夫羣生，归夫正道者矣。彼彼相传于无尽，故名无尽灯也。
　　「普觉妙道」之说岂徒言哉？盖谓人人皆可作佛，不以僧俗之间，不以利钝之分，无彼此，无高下，等一性而已。得之为悟，失之为迷，同一理而已。迷而为凡，悟而为圣；迷者事隔理不隔也，失者自失性不失也。是知修念佛三昧者，则是正其心也；此心正，则性顺理也。得性顺理，则六尘不能染，万境不能移，动用于一虚之中，寂寥于万化之域，不动本处而周游十方，超乎极乐之地，升乎寂光之堂，居乎涅盘山顶，朝乎无上法王。「普觉妙道」正心之义其至矣乎。不知此义者，功何所施，智何所发？譬彼无目之人，昧于日月之光，履于重险之处，堕坑落堑，可胜纪乎？
　　噫！去圣时遥，人多谬解，虽期正道，悉陷邪宗，庸昏之徒，含识而已，致使羣邪诡惑，诸党并炽，是非蜂起，空有云云，夹截虚空，互相排毁。有着于事相不肯舍者，有顺于应缘不自觉者，有守枯木而言定者，有恃聪明而称慧者，有奔走非道而言能者，有假于鬼神而言通者，有身心放旷而言无碍者，有口耳潜传而言秘诀者，有执我宗「普」字「觉」字者，有言彼宗「妙」字「道」字者；是皆私偷此镜入彼邪域，致为尘垢蔽蒙，不明宗体，虽得此镜之名而不得其用也。殊不知慈照立此四字深有意焉，昧者不知，执之失度。况又有言「在家为弥陀教，出家为释迦教」者，自尊为祖，执法为宗。存彼此之执心，触途成滞；局偏邪之劣解，是己非他。使我曹为佛祖后裔，而不能破其执，遣其惑，则何以揭慧日于昏衢哉？痛心佛祖慧命悬危，甚于割身肉也。念报佛祖深恩，寝食不遑安处也。念诸方佛子错路修行，不啻倒悬也。虽未能尽古人之万一，然此心不欺也。予尝切切于是，谨按高僧传记，遍求前哲真踪，究其源，摘其实，理之所当、事之所存者集而出焉，亏者补之，冗者削之，隐者明之，断者引之，庶千载之下修净业者因言思道，饮水知源，识古圣之遗风，体先宗之标格，绍隆佛种，光阐徽猷，寿慧命于无穷，传真灯而有永。前不云四字一镜，洞照无边乎？体斯道者，慎勿忽诸。

　　远祖师事实【二】

　　师讳慧远，雁门楼烦人，今海东代州。姓贾氏。生于石赵延熙甲午岁，为晋成帝咸和九年。师十二岁从舅氏令狐游学许、洛，博通六经，尤通《周易》、《庄》、《老》之书。二十一岁，欲渡江与范宣子俱隐，值中原兵戈塞路，闻道安法师居太行山，遂与弟慧持俱投之。听讲《般若经》，豁然大悟，叹曰：「儒道九流皆糠粃耳。」与弟投簪落发，常以大法为己任。安叹曰：「使道流中国，其在远乎？」
　　孝武帝太元九年，至庐山，以杖卓地，曰：「有泉当住。」忽泉迸出，乃诛茅为庵。讲《涅盘经》，感得山神献灵，资助材木，雷雨辟地。江州太守惊其神异，奏立东林寺，名其殿曰「神运」。太元十一年，寺成。师以东南经律未备，禅法无闻，乃于寺内别置禅室，请一禅师率众习禅。令弟子逾越沙漠求《禅经》，庶江表四辈咸皆得以修习，愿使大乘之化自北西南。每谓禅法深微，非才莫授；入道要门，功高易进者，念佛为先。师徒众往来三千，真信之士一百二十三人。乃与刘遗民等十八贤为上首，于无量寿佛像前建斋，立誓同修西方净土，结白莲社。遗民着《发愿文》，师自制《念佛三昧序》。谢灵运恃才傲物，一见师肃然心服，凿池种莲，求入社，师以心杂止之。山多蛇，有行者不知何许人，尝侍于师，善驱蛇，至今号辟蛇圣者。师所居流泉过寺，下入虎溪，每送客，以溪为界。时陶渊明、陆修静师尝送之，语道契合，不觉过溪，相与大笑，后世因传《三笑图》焉。时罗什法师通书，称师为东方护法菩萨。外国众僧咸称汉地有大乘道士，每烧香礼拜，东向稽首，献心庐岳。姚主钦承道德，信向连接。
　　晋安帝隆安元年，桓玄劝帝沙汰僧尼，谓庐山为道德所居，不在搜简，师以书抵玄，得并免。元兴元年，玄又申庾冰之议，欲沙门尽敬王者，复以书辨论其事，遂免。安帝自江陵旋京，辅国何无忌劝师候迎，称疾不起。帝遣使劳问，师表以闻，帝优诏答之。
