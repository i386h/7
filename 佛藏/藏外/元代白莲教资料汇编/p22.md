<!-- { "loadSidebar": true } -->
　　原夫佛不自佛，因心而佛；心不自心，由佛而心。离心无佛，离佛无心，心佛殊名，体无二致。是故念佛念心，念心念佛，无念无心，无心无佛，心佛两忘，念不可得。只这不可得处脱体分明，纤尘不间，是以真机触目，遍界难藏，山色溪声，头头显露，性相平等，理事混融。个里觅一毫自他净秽之相，了不可得，何圣凡迷悟之有耶？于此果能豁开智眼，顿悟其旨，直下知归，不妨庆快。设或未能领契，须假方便而入。所谓方便而入者，何用别觅玄妙，但只要发起一个勇猛坚固信心，将一句阿弥陀佛顿在心目之间，不拘经行坐卧，静闹闲忙，默默提撕，频频返照，了知佛即是心，未审是心何物，要看这一念从甚么处起，又复要看破这看的人毕竟是谁。如是观照，念念无间，久久自然，炼成一片，水泄不通，忽于闻声见色应机接物处，不觉蓦然冷灰豆爆、烈崩虚空之时，管取参究事毕，到此便见自性弥陀头头显现，常光净土触处洞然，始信吾言不欺于汝，而其平生修行之志亦乃验于兹矣。恐犹未谕，重说偈言：
　　心佛由来强立名，都缘摄念遣迷情，根尘顿处心珠现，幻翳空来慧镜明。
　　一法不存犹是妄，全机拶碎未为平，直须揣见虚空骨，看取优昙火内生。
　　淮阳晓山和尚劝修净业箴
　　三途罪报因业重，六趣沉沦为恶多，若欲出离生死海，速须回首念弥陀。一个弥陀佛，人人本具足，祗缘痴嗔爱，生死虚出没。苦海业因循，万劫受迷津，不发回头念，转入展转深，劝君须猛烈，念佛宜超越。西方有世界，名曰赡养国，九品妙莲台，三空真实际，宝殿宝楼阁，黄金以布地，光明常照耀，无三恶道惧，示汝诸有情，可以整心趣。弃却贪嗔痴，大家秉智慧，冷眼挂眉间，看破红尘事。积金玉如山，难买三寸气，眷属与恩亲，暂如傀儡戏，生前一聚欢，死后谁能替，终有散场时，有甚风流譬。静里细思量，一场无滋味，何不早休心，念佛修三昧，提个古弥陀，始终莫令退。犹如患目人，投医王所治，远近与高低，柱杖为凭据，信手把坚持，一念无有二，步步着脚牢，点点知落处，但无能所碍，终有时节至，亲叩得医王，示出真妙剂。豁开正眼睛，点破虚幻翳，光明照十方，廓尔通三际，来去得自由，一体无拘系，快乐任逍遥，高唱哩啰哩。若能依此修，至道无难易，是人命终时，莲池定有会。只要办肯心，山僧无赚意，各各早回光，想念西方去。九品悟真空，一念起实地，生佛体元同，了证无殊异。

　　○名德题跋

　　余尝观夫今之所谓崇莲社者，多不本远祖之意，非惟失其进修之序，亦且惑于邪师谬解，深恨未有能救其弊者。优昙大师乃采经论传记，至于古今名儒宿衲，集诸善言，删润著述而成一书，凡十卷，曰《莲宗宝鉴》，立正论以破邪说，发真智以袪妄情，其言理也深而明，其叙事也详而尽，会三教而归一源，正一己以规众信，如镜照像，洞然明白。岂特俾诸善流专念弥陀，祈生净土，直欲人人明自本心，见自本性，立地成佛而后已尔。以余尝主东林，欲求转语为证，返复数过，真得我心之所同然者。乃合掌西向而归之曰：善哉，善哉！如是，如是！
　　时乙巳大德八年八月十五日，明州天童圆应叟净日题
　　宝鉴者，照心之镜也。镜主乎明，则烁一切昏迷，辨一切妍丑，悬之当台，靡所不见。东林祖堂优昙大师名普度，具正知见，每念莲宗谬解乖真，折衷儒释之书，撰为《宝鉴》十卷，发明念佛正宗三昧。凡一字字，一句句质之佛祖龙天，并是扫空魔说，实为法门一大条贯。其用意诚且公，勤且苦。扶宗勇敢之心与十八贤立教之心共个关纽。闻者见者咸趋通途，或顺或违同一清泰。复为偈云：
　　千载莲宗宏正论，明逾宝鉴挂青霄，今将印板打成去，万两黄金也合消。
　　白莲宗主书
　　参禅主乎见性，阅教贵乎照心。予谓念佛一门，禅教并行者也。今有优昙度法师纂集古今念佛要旨，总成一部，目曰《莲宗宝鉴》。若其自信得及，净念想继，奚以文为。若其执妄谬解，妍丑不分，白日迷程，投吴适越者是当取此为司南。
　　大德乙巳良月望日，婺西峰宗信跋。
　　弥陀自性时时现，净土唯心法法彰，谁忆远公千载后，莲宗宝鉴见重光。　　　　　　　　　
　　大庆寿西云
　　东林莲社度宗师述《莲宗宝鉴》，复以谒遗书嘱语。再读起敬，敬说偈就简以谢：大地众生病痛深，向膏肓际乃施针，白莲池上优昙现，集斛秀波庐阜阴。
　　荐福月磵
　　参禅予所不知，念佛亦非予所知者。闻禅有禅病，佛有佛魔，去圣时遥，比比皆□。优昙师眼不忍见，广援正经，尽袪邪说，是集不为无补矣。噫！安得尽大地人掀翻《宝鉴》，洞见法源，能所识销，是非情尽，惟以净土灵地风光并相忘于言象之表，此予所以不能无说焉。
　　平江山住旧在敬跋
　　法不孤起，仗境方生。剑离匣为不平，药出瓶因救病。优昙大师伤莲宗之凋瘵，搜索《大藏》，讨究百家，发明念佛三昧，捃摭成书，目之曰《宝鉴》。事分十门，理符一致，排斥邪说，订审舛讹，咸有准凭，非私臆论。洗顽嚣于意地，破偏执于心源，坐进觉城，光扬祖道，使正教大明于一统，释疑情桎梏于畛畦，导黎庶于重昏，报皇恩于万世。赞莫及矣，贻诸后云。
　　荆岭接待主智通拜书
　　结莲社以开宗，远祖垂范于千载之上；集法宝以为鉴，优昙示现于像季之时。以莲为名，显一心之本净。其为宗也，摄三根圆证真常，以宝为喻，绮万有以无穷。其为鉴也，烁羣昏洞超幽劫，卓然为一家正论，廓然破诸宗异说。披文三复，实非小补。尝观《匡山集》中《禅经序》，有所谓「千载之下优昙再证」，可不圻乎。祖师远记果符于今日，信而有征矣。
　　天峰比丘致佑拜手书
　　《礼》云：「其人存，则其政举。」旨哉斯言。三宗圣人垂世立教，觉斯民之未觉，途殊而归同。中古以降，支分派别，愈出而愈歧，失其本旨者可胜道哉！莲教自东晋庐山尊者启其端，当时名流如刘、雷诸贤皆在社中，其盛集概可想见矣。逮至宋末，羣不逞辈指莲宗而聚众，不知本旨，有玷前贤，为世所嗤久矣。东林祖堂优昙大师悯斯教之湮微，救流俗之邪舛，裒集善言，纂成一编，目曰《莲宗宝鉴》，使佛祖之道复还旧贯，确然正论，皎如日星，愿诸佛子见自性弥陀，悟本来清净。又何独称扬圣号，想念西方，然后得生净土耶。作如是见者，辜负庐山尊者不少矣。
　　至大改元良月立冬日，翰林学士承旨资善大夫知制诰兼修国史畴斋张仲寿书。
　　裂盖网，出爱河，破无明，超有漏，惟念佛法门为最。苟不越一念而契证，则尘沙剎海廓然归乎智照，无东西之间、淫秽之殊，四生九有，咸入神通大光明藏。自远祖立教，见闻熏修，获益者不可周知而悉数也。嗟乎！去古时延，法久成弊，优昙老师终见不平，集《大藏》要文、羣贤明迹，曰《莲宗宝鉴》，亲捧纶旨，流通于世，真万古不易之论。伊后之学者鉴斯文，具正见，同游常寂光土，岂小补哉！
　　甲寅正月旦日，庐山无住道人竺源永盛拜手。
　　优昙瑞现千年，《宝鉴》光含万像。九重一览，日照天临；西蜀再刊，珠回玉转。雁门复教起，九江已助波澜；虎溪脱印来，一字岂容增损。击天池水，珍重益谦牧广为流通；卧雪山云，笑倒石桥翁未能绝笔。
　　雁门结社晋贤归，净业同修白藕池。丝窍中通元有绪，花茎外直更无枝。真源镜皎灵光湛，妄迹云昏暧昧随。开士辩才弘誓力，上书复教叩丹墀。
　　首先纲目十门开，大仰陵翁作序来。宝鉴琼台相映照，天章云汉倬昭回。扬青激浊倾湫雨，显正摧邪破枉雷。尧桀两忘魔佛丧，太平一曲兴悠哉。
　　远记优昙千载前，蹑清芬可继先贤。匡山集载禅经序，净土文刊宝鉴编。复立正宗莲出水，不留邪影日当天。无烦取舍毗卢海，清泰真风被蜀川。
　　至正癸未孟春吉日，天台石桥叟若川跋。
　　东晋时雁门尊者与十八高贤栽莲结社，刱始净业法门于庐山之东林，最为快捷方式。去古日远，魔说肆行，疑误后贤，聋瞽未学，沿袭成弊，莫知其非，可胜叹哉。度公之《宝鉴》盖不得已而化也，其言简要深切，悉袪谬解，使夫有识咸由正道同归寂光，佛日重辉，祖灯载耀。岁久版毁，禅人禧文与德仪同心协力，募众后板行世，原其用心亦勤恪矣。虽然唯心净土不隔遐程，本性弥陀不离当念，于斯未辨端倪。金屑虽贵，落眼成翳。这里见得分明，不妨有修有证，而世出世间，饶益有缘，念佛之侣岂小补哉！
　　永乐十五年岁次丁酉暮春之初，僧录司右阐教兼钟山灵谷禅寺住持幻居道者净戒。
　　父母非我亲，谁是最亲者？诸佛非我道，谁是最道者？古洪水月居士何道升为母持斋施财，率众同缘刊《莲宗宝鉴》一部，流通佛法，报答四恩，愿一切人得念佛三昧，如大势至，母子历生不相违远，心开意解，同证菩提。可谓孝慈之心至矣博矣，亲恩佛恩一时报毕。余嘉其志，合掌赞叹，为说偈云：
　　流通佛法报慈恩，母子天真一会人。为报诸方求佛者，看他样子重生身。
　　庐山优昙普度谨题
　　吾佛生于西方，大教流于中国，不言而自信，不化而自行者，以其机感相投，自然而然也。至于东晋，庐山远祖与诸高蹈贤士大夫同结净土妙缘，专修念佛三昧，惺惺寂寂，寂寂惺惺，发扬先觉之微言，永为后人之明鉴，上以阴翊皇度，下以化利生民，可谓尽善尽美而已。垂之千年，复有继踵。苾刍优昙应□每见称莲宗者未谙念佛旨趣，谬解错路修行，目睹耳闻，比比皆是，拟避水溺，却遭火焚，悯斯愚辈，痛切哀怜，由是□寻大藏，博采微言，图写四土，缀文十篇，目曰宝鉴。不唯照分妍丑，抑亦明验伪真，与盲者点开眼睛，与迷者指归觉路，言言有据，字字无虚，修行要旨，勿越于斯。
　　兹者，奉佛弟子众善人等生居圣世，感荷皇恩，幸闻佛祖正传，得获《莲宗宝鉴》，坐阅行披，欢喜踊跃。是以鸠集同志，谨舍净财，命工刊印流通，请师慈悲跋语，提携晚进，接引后来，苟勿拒焉，实为幸矣。余再三辞，义不从让，遂乃焚香说偈赞曰：
　　东晋庐山十八贤，凿池引水种金莲，莲生华发心明朗，华落莲成道果圆。普度缀文名宝鉴，善人誊写录琼篇，命工刊印流通施，永与人天作正传。
　　大明宣德四年岁次己酉夏末秋初禅林解制日，僧录司右讲经古并沙门敬跋。
　　（案：以上两篇《续藏经》本无、今据《大正藏》本补入。）


　　●庐山复教集

　　卷上
　　卷下

　　◇卷上◇
