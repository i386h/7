<!-- { "loadSidebar": true } -->
　　普度滥叨释裔，无补教门。尝见称莲宗者未谙念佛旨趣，弃本逐末，着相修行，净业正因逮将沉没，皆是怀宝迷邦，背真向伪，从其事者纷如牛毛，具正见者尠若麟角，致令上慢之徒轻忽吾佛之道。悲夫！去古时遥，法久成弊，正道湮微，邪法增炽，人多错解，蹉入邪途。不思净土一门乃出轮回之快捷方式，其直如弦，其朗如日，奥旨在于经忏之间。不遇明师启迪，犹若羣盲摸象，各说异端，从冥入冥，永缠邪见，可痛惜哉！矧今恭遇佛心天子正法治世，乃君臣庆会之时，政佛法流通之际，得不以祖师念佛三昧开示人天，用作将来眼目，俾同悟入佛知见哉？予乃翘心净土，探赜先宗，编集要言，目曰《宝鉴》，照明真伪，凡一十篇。其首曰念佛正因，谓入室必由户也；次曰正教，乃示念佛法门渐偏顿圆，使进修者随根器而归乎至道也；又其次曰正宗，盖示念佛三昧正心之理，俾修习者明其宗而达其本也；又其次曰正派，盖明佛祖暨诸宗师得道之本末，欲令后学知有其自也；又其次曰正信、正行、正愿、俾信正法、修正行、发正誓而求生西方也；次曰往生正诀，盖示临终生净土之路也；次曰正报，盖明修行所得净土依正之功德庄严也；次曰正论，盖引诸佛诚言，破羣邪异见，欲令改不善而从善也。非敢有助于宗风，为益于未闻者也。欲其枉者直之，邪者正之，疑者决之，迷者悟之，尽大地人于一念中同得念佛三昧，共证菩提，不亦伟欤！
　　修净业者无恡慈悲，试一展卷，见闻随喜，赞辅流通。其如佛祖未出世一句子，请高着眼。
　　时大德九年乙巳弥陀示相日，江州庐山东林禅寺白莲宗善法堂主僧优昙普度齐沐谨题

　　○念佛正因卷第一

　　念佛正因说
　　阿弥陀佛因地
　　弥陀释迦本愿因地
　　佛为韦提希圣后说净业正因
　　孝养父母
　　奉事师长
　　皈依三宝
　　发菩提心
　　受持戒法
　　慈心不杀
　　修十善业
　　深信因果
　　读诵大乘
　　劝进行者

　　念佛正因说【一】

　　盖闻：恒河沙数众如来，弥陀第一；十方微尘诸佛剎，极乐是归。至理本祗唯心，初门必由因地。故知合抱之木发于毫芒，千里之行始于初步。欲超生死，以净土为归趣之方；将证涅盘，故念佛乃正心之要。深信极乐，真解脱之妙门；谛想弥陀，实众生之慈父。先明落处，故望果以修因；渐履玄途，是从因而至果。故知集羣贤而结社，有其旨焉；专念佛而劝人，兴其教也。因该果海，果彻因源。形直无不影端，声和自然响顺。势至示证圆通之要，世尊说修净业之因。从闻思修，登三摩地，凭信行愿，入法界门。是以一念兴而万灵知，信心生而诸佛现。纔称宝号，已投种于莲胎；一发菩提，即标名于金地。有缘斯遇，自悟自修；浅信不持，大愚大错。故云：一乘极唱，终归获至于乐邦；万行圆修，最胜独称于宝号。八十亿劫之重罪，廓尔烟消；十万亿剎之遐方，倐如羽化。想念专注，即观心而见佛身；心境交参，即因门而成胜果。十方净秽，卷舒同在于毫端；一性包融，浩博该罗于法界。是则诸佛与众生交彻，净土与秽土冥通，彼此互收，事理无碍，若神珠之顿合众宝，犹帝网之交映千光。我心既然，生佛同尔。是知游神亿剎，实生乎自己心中；孕质九莲，岂逃于剎那际内。二乘贤辈，回心即达于金池；五逆凡夫，十念便登于宝界。嗟乎，识昏障重，信寡疑多，贬净业为权乘，嗤诵持为麤行。岂非躭溺火宅，自甘永劫之沉迷；悖悷慈亲，深痛一生之虚丧。须信非凭他力，截业惑以无由；不遇此门，脱生死而无路。誓同诸佛，敢效前修；劝勉后贤，深崇此道。已发愿，今发愿，当发愿，事事而回向弥陀；若已生，若今生，若当生，念念而皆归净土。欲取一生事办，便于这里留心。一切时中，千车合辙；四威仪内，万善同归。齐登极乐妙门，速成念佛三昧。最初一步要分明，直至西方无异路。

　　阿弥陀佛因地【二】

　　《鼓音王经》云：「过去劫中有国名妙喜，王名憍尸迦。祖父清泰国王。父月上转轮王，母殊胜妙颜，生三子：长曰月明，次曰憍尸迦，三曰帝众。时有一佛出世，名曰世自在王。憍尸迦心发道意，弃舍国位，投佛出家，号曰法藏比丘。」又《大弥陀经》云：「法藏比丘于世自在王佛所发无上意，一切世间无能及者。时佛说二百一十亿诸佛剎土，应其心愿，法藏稽首礼佛，广说四十八愿【云云，本经具载。】若不尔者，誓不成佛。是时大地震动，天雨妙华，空中同声赞言决定成佛。」

　　弥陀释迦本愿因地【三】

　　《悲华经》云：「往昔劫中有转轮王名无诤念，大臣宝海为善知识，同于宝藏佛所发菩提心。无诤念发愿云：『我修大乘，取于净土，终不愿于秽土成阿耨多罗三藐三菩提。世界众生无诸菩恼，我不得如是佛剎，尔乃不成正觉。』今既果满，号阿弥陀，故现净土。宝海大臣愿于秽土成熟有情，今已果满，号释迦牟尼，于此浊恶世中成佛菩提。」

　　佛为韦提希圣后说净业正因【四】

　　《观无量寿佛经》云：「尔时韦提希号泣向佛白言：『世尊，惟愿为我广说无忧恼处，我当往生，不乐阎浮浊恶世也。』尔时世尊放眉间光，遍照十方无量世界，诸佛国土皆于中现。时韦提希见已，白佛言：『是诸佛土虽复清净，皆有光明。我今乐生极乐世界阿弥陀佛所，惟愿世尊教我思惟，教我正受。』佛告韦提希：『阿弥陀佛去此不远，汝当系念谛观彼国。我今广为汝说，亦令未来凡未修净业者得生西方极乐国土。欲生彼国者当修三福：一者孝养父母，奉事师长，慈心不杀，修十善业；二者受持三归，具足众戒，不犯威仪；三者发菩提心，深信因果，读诵大乘，劝进行者。如此三事，名为净业正因。』佛告阿难及韦提希谛听谛听，善思念之。」

　　孝养父母【五】

　　念佛乃诸法之要，孝养为百行之先。孝心即是佛心，孝行无非佛行。欲得道同诸佛，先须孝养二亲。故赜禅师云：「孝之一字，众妙之门。佛语以孝为宗，佛经以孝为戒。言中不昧，口出戒光，直下分明，顿开心地。」夫孝者，有在家之孝，有出家之孝。在家孝者，父母爱之，喜而不忘；父母恶之，劳而不怨；承顺颜色，以尽养生。出家孝者，割爱辞亲，飡微契本，深入无为之理，上酬罔极之恩，趣解脱之要途，报慈亲之快捷方式，非但未来获益，亦于现世成功。所以如来子夜踰城，道圆雪岭；卢能白金遗母，法继黄梅。然而以法断恩，应思报德，是以迦维雀父，忉利宁亲。至于贫乏无依，理合躬亲给侍，是故毕陵迦起尽心之戒，忍大师有养母之堂，陈睦州织屦供亲，朗法师荷担游学。然则出家者以法味为甘旨，不忘返哺之心；以佛事为勤劳，未遗世谛之礼。非但一世父母，而多生父母皆报；不惟一身父母，而法界父母皆度。同登觉岸，岂止周公之配天；普示迷津，故逾考叔之纯孝。出家之孝，其利博哉！如或因缘未和，父母不听，宜尽在家之孝，劝修出世之因。若能即俗而真，亦有成佛之路，觊反婴儿之行，无亏膝下之严，报双亲顾复之劳，致一乘圆满之地，遂使在家菩萨行解无疑，出俗高人因斯可鉴。其有局于事佛，不能尽于事亲，睹兹有感于中，可以克全其孝。
　　呜呼！光阴易往，父母难忘，有亲在堂，如佛在世，以此报亲之德，圆成念佛之功。是知父母喜欢则诸佛喜欢，此心清净则佛土清净。可谓野色更无山间断，天光直与水相通。

　　奉事师长【六】

　　古德云：「生我者父母，成我者师友。」是知师者迷途之明导，暗室之慧灯，苦海之舟航，人天之眼目，恩逾父母，德重乾坤，弟子所以事师不敢慢易也。岂不见舍全身而求半偈，断一臂而扣真乘，以身为座而奉师，腰石负舂而续祖，卖心肝而学般若，投火聚以证菩提。方之古人，深为庆幸，奉师学道，可不勉哉？应知出世投师，须求正见，参方请益，莫附邪宗。要明罪福之因由，审辨正邪之利害。正则成佛，邪则成魔。打头不遇作家，到老翻成骨董。是以如来知师非而舍去，夫子择善者而从之。观古圣之如斯，何今人而不尔？况当末运，多有邪师，凡欲修行，切莫亲近。但存正念，终值明师；要了大缘，慎勿容易。是故弟子事师即同事佛也。可谓四事供养岂辞劳，万两黄金亦消得。

　　皈依三宝【七】

　　佛为三界大师，法是羣生眼目，僧乃六和上士，并为真净福田，背之则邪，顺之则正。神功莫并，圣力难思，除苦如药鼓落镞，脱难若霜剑突围，变苦为乐而剎那，革凡成圣而顷刻。是以火车相现，皈依而便获清凉；地狱将临，称念而悉皆离苦。普明与诸王免难，空定功焉；帝释却顶生之威，般若力也。所以信心佛子皈依三宝真慈，香华供养于佛僧，读诵流通于法宝，集兹善利，回向菩提，普暨众生，同生净土。不见道，频伽鹦鹉称念而得生西方，诸天帝王钦敬而誓求圣道，皆能上成佛果，下脱苦轮。可谓禅是大沩诗是朴，大唐天子只三人。

　　发菩提心【八】

　　无上佛果，名曰菩提；若发此心，决定成佛。《净行法门》曰：「凡修净土，须善发心。若为自己厌五浊，忻九品，则违菩提心，是声闻行，不应发也。若为众生起大悲心，求往彼国，希速成就道力神通，遍历十方，救度一切，令共成佛，则顺菩提心，是菩萨行，应当发也。」今劝净业高流，凡欲利己利他，须是发心立志，应于三宝前虔奉香华，志心发愿云：「南无佛，南无法，南无僧。弟子某从于今日发此大心，不为自求人天福报、缘觉声闻乃至权乘诸位菩萨，唯依最上乘法发菩提心，愿与现生父母及多生父母、法界众生、一切冤亲同生净土，皆不得退转于阿耨多罗三貌三菩提。」如是三说。此心时时要发，日日常然。所以善财一生证果，龙女八岁成佛。地狱发心，顿超十地；沙弥发意，已越二乘。可谓一气回元运，恩沾万物深矣。

　　受持戒法【九】

