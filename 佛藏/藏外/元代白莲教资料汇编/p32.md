<!-- { "loadSidebar": true } -->
　　佛教入中土由东汉始，溢为莲教由东晋始，分为丰郡万缘堂则由至元己卯岁始也。远公开莲社，更十数代，历十数百载，远矣而寖盛。南北混一，盛益加焉，历都过邑无不有所谓白莲堂者，聚徒多至千百，少不下百人，更少犹数十，栋宇宏丽，像设严整，乃至与梵宫道殿匹敌，盖诚盛矣。斯堂特其一焉耳。初，州东之偏有胜地曰万家冈，南城吴氏世业也。有乡民曰觉全君，莲社道人也，断荤血持经法五世矣。堂未建，觉全期建堂，遍走于有力者。吴某于是首捐地，沿旧冈名，更曰万缘。已而有过用昭者，捐赀以市材；有吴文容者，捐田以赡众。堂之成久矣，记未作，觉全来求记。
　　余闻毗庐遮那之为佛祖也，一清净法身而已；世有嗣佛教者，亦惟清净其身而已。种莲结社，其非取清净也乎？余特未知嗣之者果能是否。夫落须发，释冠巾，绝人道，弃世务，澄寂凝固，泊然于无为之境，佛之教也。有室庐适其温凉，有饮食饱其朝暮，外无饥寒之忧，内得以专一清净之学，力到机熟，心华自发，宝月自见，入妙悟，成正觉，佛之意也。余益未知居斯堂者果能是否。嗟夫，彼其须发荡然，冠巾弛然，吾犹未见其能然，过此以往，滋可惧矣。羣聚而裕处，苦志而勤修。一席之安，至末也；一餐之饫，至微也。顾清净之学不可惰，白莲之名不可玷也。人何为而人，佛何为而佛，其知之乎？未也，则有吾六经，圣贤之训在，又将为汝陈说焉。
　　（《水云村泯稿》卷三）

　　○万缘堂化田疏

　　刘埙
　　结万人缘，盖为同修净土；图三餐饱，固须广置良田。如来尚甘乞食之羞，道人那有烝沙之法。欲求赡足，宁免钞题。或拨三顷五顷，特地周旋；或捐十定八定，随时增置。拈匙弄盌，知有来处；搥钟打磬，报无尽期。是名千年田，虽历劫而不卖；只此一盂饭，至成佛而乃消。休吝休悭，常舍常有。
　　（《水云村泯稿》卷一七）

　　○送张平可序

　　李存
　　皇帝四年，诏天下以科举取士。秋，仆与于州县之贡，归自钱塘，访舟玉山县，适与豫章郡张平可同载而下。平可为老子法，其眉目江山风雨之色苍如也，携二侍者一奴。诘其所从来，则由真而扬，而润，而常，而苏，而秀，而杭，而严，而衢，而至于此。时且半载，水陆且数千里。仆意平可慕乎玄寂者也，亦何故不惮数数尔也。顷之，平可又谓余：「郡有开元观者，久废。吾佐吾师徒手起废，逾二十年，而宫宇以完。今教主大真人更名玉虚，因委吾提点之。吾虑夫无饭吾徙者。是役也。谒财诸贵富者而田焉。」
　　仆偶于平可有感也。近经上饶，道中所见通川桥梁凡五六，大者至百楹，概其瓦石椽桷构结黝垩之费，动数百万钱，而皆白莲社中人成之。彼白莲社中人非有公卿贵人之资，率多行乞四方，亦或伺夫过车马也者，而丐聚焉。呜呼，不亦难矣乎哉！虽所见本出于求福利者，而亦博济之余义。吾则于彼重有感也。大江以南，学校之间，廪粟之多，其名为礼先师，修宫墙，赡成后学者也。而来董其事者，得不狼戾其间至鲜矣。固不当责其丐贷有为如白莲社中人者，亦岂敢望其竭心力图祠事于永久，既宇且田以安夫后，如为老子法之平可者乎！呜呼，何其儒者之不竞也，而往往又卑之弗口，以为儒者之业岂于此乎在。虽然，是岂有圣贤践修之实，特假夫阔论以自解者耳。益以蔽其心之不愧于彼也。故书此以嘉平可之志，亦庶以白夫吾党之士，其或有然吾言者否也。
　　（《俟庵集》卷一七）

　　○慈慧庵记

　　柳贯
　　先儒所铨，大抵依智以成言，而假喻以显道。今大经所说堂台塔庙、象马车舆、衣绒缨珞，总众宝以严饰，约四法而安住，将以示开遮之相，该权实之用，为大根大器人设也。然而众智有偏圆，情识有利钝，玄徒白羽，随顺修行，犹有待于即境生悟，因事达理，则庄严像法，殚极华好，使人目覩净光，耳聆妙音，足践化城。而一方千佛，十方万佛，光明胜幢，融摄所至，即名宝坊，何尝不认大经所说为真实义哉！思昔一士依止双梼树下，着僧伽黎衣，在家出家，说心王法，号名善慧，则吾婺人也。虽内院之分身已化，而松山之行道犹存，至今缁素之伦雅崇性相之论，王昙愿为上首，灵运恐后成佛，抑有自来。
　　慈慧庵在郡城西北陬，故为王氏第，学佛人周觉聪始买居之。觉聪蚤持内典，有所证入，誓息诸缘，归诚圆觉，即以安处施作伽蓝，构殿像佛，敞门通道，旛彩香华。既已备诸供养，又谓瞻仰吾法依于一相，而流通众妙实在契经，抡材征工，复作大华严阁，赎尽经八十一卷庋置其上；斵木涂金，为卢舍那佛化身一躯，绘经变千佛其左其右。时节大会，四象咸集，然灯散华，吹螺击鼓，诵经歌呗，归美报上，在大城中隐然为象王一窟矣。于是远近倾信，稍以赀来委施。
　　无几而觉聪谢世。子觉照承志尤谨，拓开后隙地，益建弥陀殿，翼以斋寝，总若干间，而庖湢匽井、钟磬幢盖，取所宜具，皆以绪成。凡施之出于其私与合之于众，得田若干亩，而熏蜡茗剂之须无外求者。觉照不懈进修，谦己能受，闻旁县龙丘有苦行人叶性空，尝涉道自在，乃虚左席，延而致之，俾以一音演畅，申祝国厘，而次以滋利羣生。盖其志不以述事为已足，而以弘法为己任。使居善慧之乡，咸修觉照之行，岂有攘袂于其间者哉！
　　予友张君子长，居迩慈慧，间尝道予往游。觉照瀹茗羞供，沥诚致辞，丏予施文，传信方来。昔予讲《礼》之暇稍窥觉苑之际，见世之谈实相者迷空假之原，论无学者滞有漏之因，方悯焉悲之。窃喜觉照不堕形体业识，而能作是方便，以自修自证，在于晚季，岂不犹贤矣乎。庵盖作始于大德癸卯三年，而庵成十年而聪化去，又十五年觉照作别殿，而庵制粗备。属滋序绩而将有赖于吾言，吾言何足赖也。元统三年岁次乙亥夏五月既望，蜀山居士柳贯记。
　　（《柳待制文集》卷一五）

　　○妙果寺记

　　袁桷
　　庐山东林寺以远法师为祖庭，其教行乎海宇，阅年滋多，庞幻杂糅，坏宫夷址，将绝其遗教。寺僧普度慨然兴复，率弟子十人，芒履草服，诣京师上书，演为万言。又集历代经社缘起，作《莲宗宝鉴》十卷。仁宗在东宫，阅其书尽初帙，问曰：「得无欲布施乎？」合指谢：「不敢。」又问曰：「得无欲补僧职乎？」复谢：「无是想。惟莲教坠绝，愿殿下振复。」时武宗皇帝在御，近臣以其事奏，即以诏旨慰抚如律令。至大四年，始播告中外。而度俾职其教，为优昙主。师，丹阳人，在县为竹林山妙果寺，率徒喻俗，将大广其居，以称圣天子崇重之意。
　　予尝谓：象无形仪，域无远迩。远公之言曰：「思专想寂，三昧之本。」彼所谓邦国之殊异，相好之庄严，盖将绝其邪惑，一淡泊而无所逢。大雄氏设喻警众，摄持示境，境由心发，境灭近真，清净安乐，包括宇宙，是知道者又安有四履之分别哉！度师博习教乘，示于众者俯焉以导。其师日禅师久居东林，后主天童，尝率善士修远公法，来于江西者踵不绝。度师兴其教，是果能有传也。记寺兴造，摭其纲要，以明初志云。
　　（《清容居士集》卷二○）

　　○天童日禅师塔铭

　　袁桷
　　绍定辛卯，蜀破，士大夫蔽江东下。成都大慈寺主华严教僧之秀朗率弃旧业，以教外传游东南，若痴绝冲、无准范导达后进，表表名世者皆其门人。而范之成就益众，天童师其一也。师讳净日，号东岩，俗居南康之都昌，姓廖氏。幼岁喜诵佛书，解大义，常食蔬果以自持。年十五，告父母愿为浮屠氏。明年，祝发于庐山香林。访道仰山石霜，遂入浙见冲师于灵隐。越二夏，不契，乃登径山，见无准师范，大许之，语在《传道录》。后见西岩惠于天童。惠，无准师大弟子，其提示与无准无异，危机敏锋，迎拒莫覩，风止水息，涣然帖顺。遂密契其旨，卒服从之，俾守藏室。后开先无文璨屈为第一，璨亦僧之俊杰，繇是誉闻益彰。
　　宋景定某年，江东帅汪公立信慎许可，推以主圆通。咸淳某年，江东漕使钱真孙俾兼领东林。
　　至元壬辰，主育王。三年，归隐雪窦。大德四年，集公议，主天童。师之行峻絜以完，语温气和，众益得以亲。纳其徒，俾明彻复性，不侈于言，解其蔓惑。处于世，若无所施为。遐迩向慕，杰阁铜象，无踵以至，而于天童功最着。久居东林，化俗警众，民争绘以祝，故其兴天童，庐山之民奉赀以助尤伙。
　　生宋嘉定十四年辛巳，终至大元年戊申，年八十有八，僧腊七十有一。将示寂，戒其徒，书韵语以示，曰：「天为盖兮地为函，吾奚为乎塔与庵。灰吾骨兮山阿，言已矢兮勿镵。」越二日，沐浴端坐而逝。其徒奉遗言以化，齿根不坏，遂敛藏于西岩之清风坞。
　　噫！耆旧日沦，争憝恣荡，甚于世人，理不胜欲，靡然颓澜，莫有障窒。观师景行，实泚其颡。今弟子在浙东西、江东西若干人。蛮溪岭峤，承师之教，亦不可胜纪。如砥等来请铭。铭曰：
　　七情荡摩，约性返源，喻以摄持，匪夸浮繁。末俗滥觞，竞立险艰，眩一骇百，莫执其凡。性本湛虚，分别则二，不以解通，不以思拟。寂非有存，感乃随义，达摩之功，空其所空。后人骋驰，庸失玄宗，空不假为，兹惟用中。蜀学简易，师承其风，开盲振瘖，发机以示。云彼摩尼，非净非秽，往安自然，是谓止止。鲐背长身，从者如水，丹霞嵌空，匪耀凡目。曰兹山之颓，否极斯复，敬者效输，罔不率服。山君来朝，云酾雾矗，幻身既空，勿锸勿甓。一气孔周，穷彼变易，清风之坞，石列五色。恍焉如存，嗣者是式。
　　（《清容居士集》卷三一）

　　○灵隐悦堂禅师塔铭

　　黄溍
　　至大元年七月二十四日，灵隐四十八代悦堂禅师告寂于丈室，遗戒送终如常僧，勿循故事建塔，仍不得用世间法服衰麻之衣。既为书遍别交游及其法嗣，遂书偈曰：「缘会而来，缘散而去，撞倒须弥，虚空独露。」置笔右胁而卧，入于涅盘。龛留七日，颜色不变。天方连雨，阇维之日，霁色朗然。灰烬中得五色舍利，大如菽。其徒相与谋，以为师之光明俊伟如此，虽治命不可违，然不宜无以表人天之瞻依，慰四众之摧慕。灵隐所度弟子希清，既捐私财造塔，且买田若干亩，岁度僧一人，为永久计，而未有以昭示来者。塔成后三十有七年，希清及希白等若干人以状来谒铭。
