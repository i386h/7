<!-- { "loadSidebar": true } -->
　　今嗟末代有等痴人，不究自心，不知佛理，执着外境为实，一向着相修行，这边做几会道场，那里点几斤香烛，某处化多少人忏戒，几时点若干个化缘，我是张导师传宗，他是李师长徒弟，彼是普字号，伊是觉字宗，不思根本自何来，各竞枝条无是处。更又胡言汉语，动辄是此非他，妄解佛经，密传伪教，打口鼓子，弄葛藤头，争我争人，论高论下，漏逗不少，出丑甚多。不知羞耻故如斯，岂识惭惶胡恁么。将净土一宽之道变作杂剧场，把弥陀万德之名做山歌唱。失却祖师正眼，钝置莲宗教门。达人暗地悲伤，识者观时惊愕。更有敲铙打钹念真言，搀僧门之应副；呪水书符谈祸福，状师巫之所为。差遣诸天，追亡摄祟，喝骂三宝，救病驱邪，百样蹊跷，万般诧异。脚波波，与他人作奴仆；忙急急，不顾命趁门徒。读诵时十错九讹，礼念时七啰八唣，展开经打瞌睡，收起经说家私，聚头磕脑弄精魂，作队成羣干打哄。不思因果，不顾罪愆，借佛祖广大法门，受人天礼拜供养，美则美矣，善则未善。
　　若是持佛戒，在佛门，当学如来之道；诵佛经，行佛行，方尽祖师之心。未能入圣超凡，惟恐无德应供。如抹桌布，不无秽污于自身；似磨刀砖，未免消磨于本体。若能觉悟，唯好回头。当初投佛持斋，毕竟为甚么事？既不能救于生死，争如自退省修持，专念弥陀，勤求忏悔。近智人参寻佛理，向静处体究心王，顿令业海息波涛，显出骊珠照天地，圆成自己，利益他人。若遇应供道场，慎勿放逸轻慢，依节度以无违，遵斋经而奉法。现前即得念佛三昧，祇此是个安乐法门，上可以报答四恩，下可以拔济三有，实不枉为佛子，亦免辜负己灵。信愿相资，行解均备。如斯行履，即现在之弥陀；自此修持，真人天之眼目。是大缘也，岂小补哉！会么？青山高处见大阔，白藕开时闻水香。

　　自行化他【十三】

　　佛言：「自未得度先欲度人者，菩萨发心；自觉己圆复觉他者，如来应世。」故我白莲祖师创立念佛一门，行解相应，自利利人，化物有方，诲人存理，称曰导师，专以念佛三昧示导于人，普令超出世间也。是故教传天下，人皆仰焉。今之为师者不达其道，局于名相，多集徒众，不修实行，空有人师之名，无法可施于人，欲人恭敬尊重，无德受人恭敬，诚可耻也。《经》云：「凡欲度人者，先须求自度」。《维摩》云：「自疾不能救，云何救他疾。」又《地狱报应经》云：「自不清净，教人清净，无有是处。」《智度论》云：「譬如二人各有亲属为水所溺。一人情急，直入水救，为无方便，彼此俱没。一人有其方便，往取船栰，乘之救接，悉得度脱水溺之难。」是故为人师者有度人之心无度人之智，何得端然拱手，空腹高心，不肯亲近明师，惟知倨傲，受人礼拜恭敬供养，因贪虚誉，实种祸基。譬如凡夫妄号帝王，自取诛灭，即前之所谓无方便而救人也，岂可妄为哉！
　　大凡为人之师，欲度弟子，要当观照从上佛祖修行之因地，得道之源流，传宗之正印，念佛之法门，一一考究明白，自信自行，一一修持，一一成就，既自利己，然后利人。是乘弥陀之大愿力船，救接苦海中之沉溺也，彼此利济，不亦宜乎。是谓以先觉觉后觉也。自信此法门，亦教人信此法门；自行此道，亦教人行此道；自愿往生净土，亦教人发愿往生净土；自见本性弥陀，亦教人见本性弥陀。如此用心，岂不是行菩萨之行也。师徒弟子各禀正因，同行正道，展转化度，尽未来际一切众生俱悟佛乘，同出生死，其功德力岂易量哉。以此为人之师，亦何慊然。其或不然，迷悟两途，正邪异报。可谓金毛窟里生狮子，野狐岩下出狐狸。

　　以事检心【十四】

　　永明寿禅师《自行录》云：「钦惟古圣，罔伐己能，缅想前贤，靡彰自德。然释典有先自行化他之教，儒宗标内举不避亲之文。」师常示徒云：「因观《弘明集》中先德有检覆三业门，云夫克责之情犹昧，审的之旨未彰，故以事检校心，凡所修习，既知不及，弥增悚恧。」何谓检校？检我此身，从旦至中，从中至暮，从暮至夜，从夜至晓，乃至一时一刻，一念一顷，有几心几行，几善几恶，几心欲摧伏烦恼，几心欲降伏魔怨，几心念三宝四谛，几心悟苦空无常，几心念报父母恩慈，几心愿代众生受苦，几心发念菩萨道业，几心欲布施持戒，几心欲忍辱精进，几心欲禅定显慧，几心欲慈济五道，几心欲劝励，行所难行，几心欲超求，办所难办，几心欲忍苦，建立佛法，几心欲作佛，化度羣生。上已检心，次复检口。如上时刻，从旦已来，已得演说几句深义，已得披读几许经典，已得理诵几许文字，已得几回叹佛功德，已得几回回向发愿。次复检身。如上时刻，已得几回屈身，礼佛几拜，已得几回屈身，礼法礼僧，已得几回执劳，扫塔涂地，已得几回烧香，散华然灯，已得几回扫除尘垢，正列供具，已得几回悬幡表剎，合掌供养，已得几回绕佛恭敬十百千匝。如是检察，会理甚少，违道极多，白净之业纔不足言，烦恼重障森然满目，闇碍转积，解脱何由？如上检察，自救无功，何有时闲议人善恶？故须三业自相训责，知我所作几善几恶。是以若不自先检责，何以化导羣机，故菩萨为度众生故，先自修行。所以《净名经》云：「资财无量，摄诸贫民；奉戒清净，摄诸毁禁；以忍调行，摄诸恚怒；以大精进，摄诸懈怠；一心禅定，摄诸乱意；以决定慧，摄诸无智。」《叉经》云：「自持戒劝他持戒，自坐禅劝他坐禅。」《大智度论》云：「本师释迦牟尼佛不舍穿针之福。」祖师龙树菩萨释云：「如百岁翁作舞，何以故？为教儿孙故。」况未居究竟位，全是自利门，从十信初心，历十住十行，十回向十地，直至等觉佛前普贤位，犹是自利。利他门者，登妙觉位，至佛后普贤，方是利他之行。因师自说编纪二三，既对治之行可观，则摄化之门弗坠，乘戒兼急，权实双行，体用相收，理事无碍。今引《万善同归集》后偈以显圆修，颂曰：
　　菩提无发而发，佛道无求故求。妙用无行而行，真智无作而作。兴悲悟其同体，行慈深入无缘。无所舍而檀，无所持而具戒。修进了无所起，习忍达无所伤。般若悟境无生，禅定知心无住。鉴无身而具相，证无说而谈诠。建立水月道场，庄严性空世界。罗列幻化供具，供养心王如来。忏悔罪性本空，劝请法身常住。回向了无所得，随喜福等真如。赞叹彼我虚玄，发愿能所平等。礼拜影现法会，行道步蹑真空。焚香妙达无为，诵念深通实相。散花显露无着，弹指以表去尘。施为谷响度门，修习空花万行。深入缘生法性，常游如幻法门。誓断无染尘劳，愿生唯心净土。履践实际理地，出入无碍观门。降伏镜像魔军，大作梦中佛事。广度如化含识，同证寂灭菩提。

　　○念佛正愿卷第七

　　念佛正愿说
　　劝发大愿
　　慈照宗主示念佛人发愿偈并序
　　求生净土要在发愿
　　善导和尚修行发愿仪
　　白侍郎发愿求生净土文
　　冯济川施经发净土愿文

　　念佛正愿说【一】

　　理由智导，行由愿兴，行愿得均，理智兼备。理智兼备则心心念念总是弥陀，剎剎尘尘皆为净土。自非大愿行力，曷能臻此哉？欲人人证此三昧者，要在信愿，深其根本也。夫愿者，乐也，欲也。欲生西方净土，乐见阿弥陀佛，故发此愿，是以凭大愿力直要到彼也。所以慈照云：「时时发愿，乐慕往生；日日祷祈，勿令退失。」如无愿心，则善根沉没。《华严经》云：「不发大愿，是为魔事。」所以普贤广无边愿海，弥陀有六八愿门。是知十方诸佛、上古先贤，皆因愿力而得成就菩提。不兴愿乐之心，不成愿乐之行。故云法门广大，无愿不从。是以佛随人之心，满人之愿，何况专修念佛，愿生净土，安得不遂心满愿哉。《忏》云：「愿我不退菩提心，愿我决定生赡养，愿我速见弥陀佛，愿我尽生无别念，唯心净土独相随。」又《阿弥陀经》云：「若有信者，应当发愿，愿生彼国。」又《忏》云：「众生无边誓愿度，烦恼无尽誓愿断，法门无量誓愿学，佛道无上誓愿成。」此则谓之四弘誓愿。故我慈照集忏，恐人着事迷理，乃云：「自性众生誓愿度，自性烦恼誓愿断，自性法门誓愿学，自性佛道誓愿成。」此四句直明真理，欲令一切人于自性中度了一切妄念，众生所谓邪迷杂想、贪痴蛆妬、嗔恚恶毒等心，故令发大誓愿自性自度也。又于自性中断除一切烦恼，所谓尘劳业识、邪思恶念，犹如浮云障覆自性，光明不现，故令发大誓愿自断除之，永不令起。又于自性中修学一切法门，所谓念佛三昧悲智行愿无量法门，故令发大誓愿，自悟自修，常无退失，直至菩提，不以得少为足。又于自性中自信有佛，发大誓愿，常自观照，自愿成佛菩提。此乃慈照老婆心切，明明与后人开了一个门户，只要你诸人自信自肯，从这里入头，悟自性弥陀，达唯心净土，入诸佛境界，成就无上菩提。
　　嗟乎，世之善人不知此意，向外别求，何异持神珠而巡乞也，可不惑乎？普愿见闻递相劝策，同兴正念，早上玄途，觉前前非，明后后位，立大志气，奋大勇猛，发大誓愿，誓度无边众生，誓断无尽烦恼，誓学无量法门，誓愿往生西方极乐世界见阿弥陀佛，誓同一切善人圆成无上佛道。可谓不得春风花不开，花荣须感春风力。

　　劝发大愿【二】

　　慈照云：「有行无愿，其行必孤；有愿无行，其愿必虚；无行无愿，空住阎浮；有行有愿，直入无为。」此乃佛祖修净业之根本也。备观今时信人皈投佛会，或为病苦而发心，或为报亲而举意，或为保扶家宅，或为怖罪持斋，虽有信心，而无行愿，虽云念佛，不达本根，凡修善缘皆为了还心愿，罕有为自己生死发愿念佛求生净土者，往往香烛道场，祝愿回向之辞皆是表献神明、消灾延寿而已，与经忏本意相违，不合诸佛本愿。纵使一生修诵，不明理趣，错用工夫，是谓终日数他宝，自无半分钱也；临终所以不得往生净土者，盖无行愿故也。
