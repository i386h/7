<!-- { "loadSidebar": true } -->
　　释善导，唐贞观中周游寰宇，求访道津。见西河绰禅师行方等忏及净土九品道场讲《观经》，导大喜曰：「此真入佛之津要。修余行业迂僻难成，唯此观门速超生死，吾得之矣。」于是笃勤精苦，若救头然。续至京师，击发四部弟子，无问贵贱，俾屠沽辈亦激悟焉。导每入佛室，合掌胡跪，一心念佛，非力竭不休，乃至寒冷亦须流汗，此相状表于至诚。出即为人说净土法，化诸道俗，令发道心，修净土行，无有暂时，不为利益。三十余年，无别寝处，不暂睡眠，除洗浴外，未尝脱衣。般舟行道，礼佛方等，专为己任。护持戒品，纤毫不犯。未尝举目视女人，绝意名利，远诸戏笑。所行之处，净身供养，饮食衣服四事饶益，皆不自享，并将回施，好食送大厨供养徒众，唯食麤恶以自支身，奶酪醍醐皆不敢噉。诸有■〈贝亲〉施，将写《阿弥陀经》十万余卷，所画净土变相三百余壁。所至见坏伽蓝及故砖塔等，皆悉营造，燃灯续明，岁不绝。三衣瓶钵，不使人持洗，始终无改。化诸有缘，每自独行，不共众去，恐与人行，谈论世事，妨修行业。其有暂申礼谒，闻说少法，或得同预道场，亲承教训，或曾不见闻，披寻教义，或展转授净土法门者。京华诸州僧尼士女，至有投身高岭或委命深泉，或自堕高枝，焚身供养。略闻远近百余人诸修梵行，弃舍妻子，诵《阿弥陀经》十万至三十万遍者，念阿弥陀佛日得一万五千至十万遍者，及得念佛三昧往生净土者，不可知数。或问导曰：「念佛之善，生净土耶？」对曰：「如汝所念，遂汝所愿。」于是导乃自念阿弥陀佛，如是一声则有一道光明从其口出，十声至千百声，光亦如之。导谓人曰：「此身可厌，诸苦逼迫，情伪变易，无暂休息。」乃登所居寺前柳树，西向愿曰：「愿佛威神骤以接我，观音、势至亦来助我，令我此心不失正念，不起惊怖，不于弥陀法中少生退堕。」愿毕，于其树上端身立化。时京师士大夫倾诚归信，咸收其骨以葬。高宗皇帝知其念佛口出光明，又知舍报之时精至如此，赐寺额为「光明」焉。天竺式忏主略传云：「阿弥陀佛化身自至长安，闻浐水声。和尚乃曰：『可教念佛。』遂立五会教，广行劝化。人有至信者，见和尚念佛，佛从口出。三年后，满长安城内皆受化念佛。」事见别传。后有法照大师，即善导后身也，德宗时于并州行五会教，化人念佛。帝于长安尝闻东北方有念佛声，遣使寻觅，至太康，果见照师劝人念佛，遂迎入内，用刘球绳床，教宫人五会念佛，事彰本传矣。

　　金台法照大师【十一】

　　释法照，唐大历二年栖于衡州云峰寺，慈忍戒定，为时所归。一旦，于僧堂食钵中睹五色云，云中有寺，寺之东北有大山，山有涧，涧北有石门，门去可五里复有一寺，金榜题曰「大圣竹林寺」。照虽目睹，而其心内尚怀陨获。他日食时，复于钵中见五色云，云现数寺，无有山林秽恶，纯金色界，池台楼观，众宝间错，万菩萨众而处其中，中有诸佛严净国土，种种胜相。照欣所见，因访问之。有嘉延、昙晖二僧曰：「圣神变化，不可以凡情测。若论山川面势，乃五台尔。」
　　四年夏，照于衡州湖东寺启五会念佛道场。其年六月二日，五色祥云弥覆其寺，云中亦有楼阁，阁上有数梵僧，身可丈余，执锡行道。又见阿弥陀佛与二菩萨，其身高大，等虚空界。日既暮矣，照于道场之外遇老人，曰：「汝先发愿于金色界礼觐大圣，今何辄止？」照曰：「时艰路难，不止如何？」老人曰：「但能亟去则去之，何其艰也。」照未暇对，老人失焉。照以所见胜异，重发愿曰：「愿以此身奉觐大圣，虽复火聚冰河，终无退堕。」其年八月十三日，与同志数人□南岳前去，果无艰险。
　　五年四月五日，至五台县，遥见寺南有数道光。六日，达佛光寺，一如钵中所见，略无差脱。是夜四更，复有异光北来射照，照不知所裁，乃问曰：「此何祥也？吉凶焉在？」僧云：「此大圣不思议光摄汝身心，何乃问也。」照闻之，即具威仪前诣一寺，寺之东北可五里果有山，山有涧，涧北有石门，门傍有二童子，一称善财，一称难陀，引照入门。北行几五里，见一金门，门上有楼，其楼之侧复有一寺，寺门有大金榜，题曰「大圣竹林寺」。寺之方圆可二十里，一百余院，院院皆有宝塔，黄金为地，华台玉树，充满其中。照入寺之讲堂，见文殊在西，普贤在东，皆据师子高座。照于二菩萨前作礼，问曰：「末代凡夫智识浅劣，佛性心地无由显现，未审修行于何法门最为其要，惟愿大圣断我疑网。」文殊曰：「汝所请问，今正是时。诸修行门，无如念佛。我于过去劫中因念佛故，得于一切种智。是故一切诸法般若波罗蜜多甚深禅定，乃至诸佛正遍知海，皆从念佛而生。」照曰：「当云何念？」文殊曰：「此世界西有阿弥陀佛，彼佛愿力不可思议，汝当继念，令无间断，命终之后，决定往生。」说是语时，二大菩萨舒金色臂以摩照顶，与授记曰：「汝以念佛不思议故，毕竟证无上觉。若善男女愿疾出离，应当念佛。」时二菩萨互说伽陀，照得闻已，益加踊跃。文殊又曰：「汝可往诣诸菩萨院巡礼，以承教授。」照如其言，历请教授。次至七宝华园，从其园出，于大圣前作礼辞退，且见向者善财、难陀二童子送至门外。照复作礼，举头尽失。至十三日，照与五十余僧往金刚窟其昔见大圣处，忽见其地广博严净，琉璃众宝以成宫殿，文殊、普贤可万菩萨，佛陀波利亦在其中。照得见已，随众归寺。其夜三更，于华严院之西楼又见寺东岩壑之畔有五枝灯，大方尺余。照曰：「愿分百灯以归一面。」灯分如愿。重愿分为千炬，炬亦如之。行行相当，光光相涉，光中殊异，遍于山野。照又前诣金刚窟，愿见大圣，殆其三更，见一梵僧自称佛陀波利，引之入寺。至十二月朔日，于华严院入念佛道场中，载念文殊、普贤二菩萨谓我毕竟证无上觉，又复记我念阿弥陀佛决定往生，于是一心念佛。正念佛时，倏见前来梵僧入道场云：「汝之净土华台现矣。后三年华开，汝当往矣。然汝所见竹林诸寺，何为不使羣生共知？」照闻之，忆念昔时所见，因得命匠刻石，兼以所见竹林寺处特建一寺，号「竹林」焉。寺之云毕，照曰：「吾事毕矣，吾岂久滞于此。」不累日而卒焉。

　　睦州少康法师【十二】

　　师缙云仙都人。母罗氏游鼎湖峯，得玉女捧青莲华授之，且曰：「此华吉祥，授之于汝，当生贵子。」及生康日，青光满室，香似芙蕖。年十有五，诵《法华》、《楞严》等经五部。寻往越，学究毗尼，及听《华严》、《瑜伽》诸论。贞元初，至洛下白马寺，见殿内文字累放光明，康不能测，即探而取之，乃善导昔为《西方化导文》也。康曰：「若于净土有缘，当使此文光明再发。」此愿未已，果重闪烁。康曰：「劫石可移，而我之愿无易也。」遂之长安善导影堂，大陈荐献。倏见善导现于空中，谓康曰：「汝依吾教，利乐有情，则汝之功，当生赡养。」康闻，如有所证。南适江陵果愿寺，路逢一僧曰：「汝欲化人念佛，当往新定。」言讫而隐。洎到睦州，人未从化，康乃乞钱诱引小儿曰：「能念阿弥陀佛一声，与汝一钱。」小儿务得其钱，念佛者众。师曰：「念佛十声乃与一钱。」如是一年，大小贵贱凡见康者则曰：「阿弥陀佛。」于是念佛之人盈溢道路。贞元十年，康于乌龙山建净土道场，筑坛三级，聚人午夜行道。入道场时，康自升座，令男女弟子面西，高声念阿弥陀佛。众见师念佛一声佛从口出，连念十声若连珠状。康曰：「汝等见佛否？如见佛者，决生净土。」其礼佛人亦有不见佛者。贞元二十一年十月三日，嘱累道俗：「当于赡养起增进心，于阎浮提生厌离想，此时见佛，真我弟子。」言讫，放异光数道，奄然而逝。塔于台子岩，天台德韶禅师重新之，后之人多指其塔为善导焉。

　　省常大师【十三】

　　师讳省常，字造微，颜氏子，钱塘人。十七岁出家受具，戒行谨严，通《大乘起信》，习天台止观法门，续庐山远公遗风。宋淳化中，住杭州西湖昭庆寺，专修净业，结净行社。相国向公王旦为社首，士大夫预会皆投诗颂，自称净行弟子。师乃自刺指血和墨，书《华严经净行品》，每书一字，三拜三围绕三称佛名，刊板印成千卷，分施千人。又以旃檀香雕造毗卢遮那佛，像成而跪地合掌发誓愿云：「我与一千大众、八十比丘始从今日发菩提心，穷未来际，行菩萨行，愿尽此报身以生赡养国。」翰林承旨宋白撰碑，翰林学士苏易简作《净行品序》，状元孙何题社客于碑阴。孤山圆法师撰师行业记，中引苏公序曰：「予当布发以承其足，剜身以请其法，犹无嗔恨，况陋文浅学而有吝惜哉！」宋公碑曰：「师慕远公启庐山之净社，易莲华为净行之名。远公当衰季之时，所结者半隐沦之士。上人属升平之世，所交者多有德之贤。方前则名士且多，垂裕则净梁曷已。」因二公之言，想当时之盛，亦可概见矣。天禧四年正月十二日示寂，寿六十二。

　　长芦慈觉禅师【十四】

　　师讳宗颐，号慈觉，襄阳人也。父早亡，母陈氏鞠养于舅氏。少习儒业，志节高迈，学问宏博。二十九岁，礼真州长芦秀禅师出家，参通玄理，明悟如来正法眼藏。元佑中住长芦寺，迎母于方丈东室，劝母剪发，甘旨之外，勉进持念阿弥陀佛，日以勤志，始终七载。母临终际果念佛，无疾吉祥而逝。师自谓报亲之心尽矣，乃制《劝孝文》，列一百二十位，撰《苇江集》、《坐禅箴》。仍遵庐山之规，建莲花胜会，普劝僧俗同修念佛，导以观想。其次立法，预会日念阿弥陀佛，自百声至千声，千声至万声，回向发愿，期生净土，各于日下以十字计之，以办功课。师一夕梦一人乌巾白衣，风貌清美，可三十许，揖谓师曰：「欲入莲花会，告书一名。」师乃取会录问曰：「何姓名？」答曰：「普慧。」书已，白衣又云：「家兄亦告上一名。」师曰：「令兄何名？」答曰：「普贤。」言讫遂隐。师觉已，谓诸耆宿曰：「《华严经离世间品》有普贤、普慧二菩萨助扬佛法。吾今建会，共期西方。」感二大士幽赞，乃以二大士为会首云。于是远近皆向化焉。

　　永明寿禅师【十五】

