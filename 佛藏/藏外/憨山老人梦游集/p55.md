<!-- { "loadSidebar": true } -->
　　山野自愧薄劣。为法门罪人。漂流瘴海。二十余年。骨殒神销。仅存一息。将匿影穷山。毕命斯世。第以法门之故。与达师有死生之义。悲莲师有慧日之沉。特不远数千里。持瓣香以吊。兹已了双径之愿。拟过残冬。有云栖之行。必取道钱塘。一入毗耶之室。何意辱诸大长者。先施慈命。晤玄津法师。委悉法会之盛。何幸余生。再见今日。感不能言。捬惭无地。谨此致谢。容当敬受弹呵。以销狭劣。

　　与蕲州荆王

　　恭惟贤王殿下。睿德天成。灵根夙植。内蕴真慈。外现国主。身处尘劳。心存净土。山野枯朽山林。仰德钦风。为日久矣。自分无缘。一餐徽问。去秋游目匡庐。滨行。适归宗老纳。持令旨至。伏承香积之惠。匆匆行脚。未遑启谢。今夏复还匡山。拟休老计。幸故人汪司马公。以法眼相看。愿结十贤。同入莲社。欲贤王为上首。曾托左右致意。想未达睿听。然惟匡山即灵鹫。蕲黄犹舍卫。岂舍贤王于法门乎。将期始终金汤耳。顷拜使者之辱。兼领法施。深感慈念。致谢无量。且闻冢嗣之变。知贤王。以天伦至情。难免忧苦。但人生修短。各有定分。本属前缘。往者既不可留。来者尚图厚望。岂可以不作之魂。而伤生者之性。此在达人以理自遣。万无以痴念。重劳玉体也。唯望三宝慈悲。足以利存亡耳。愿贤王厚自保爱。

　　答荆世子

　　先王上御。国事多艰。殿下冲龄。方在勤学。其内外事体。皆在国太一身担荷。忧劳之念。又当何如。山野以此不忘于心也。然须自知保重。节忧省恼。以静持心。以慈御下。以绥天宠。万无过伤。以慰群望。其于念佛诵经礼拜。乃切己大事。又不可以艰难退心。舍此一念。无可以感佛天加护者。惟有至诚。可以格天耳。

　　答无锡翁兆吉广文

　　公道念精纯。人伦师表。愿开示来学。务真参实究。不堕光影门头。为第一义。大抵圣学一宗。果能参究禅门工夫。方有实际。且近习。多好谈宗门爽悟语句。大为流弊。误人不少。以在口头。非真知见也。至若楞伽楞严金刚三经。乃发明最上第一义。顾以文字视。非正眼也。愿公留心。时时披究。当得真正路头。以末世无明眼人。赖此为印证耳。

　　与闻子与

　　念足下为生死心。真实如救头然。五欲泥中。不若是坚强勇猛。诚难顿拔其根。若于热恼中。发一念清凉。便是火里生莲。但惜足下禀气柔弱。心力骨刚。第色力不充耳。居常善病。足下识此病源乎。他人之病。从世闲贪痴起。足下之病。从为道贪痴起。病虽不同。为病则一。足下愤愤要出生死。将谓脱尘网。为出生死。不知离妄想网。为真出生死。况父母之恩。未能顿报。若以远离为报。则重增父母之忧。是返苦于亲也。何报之有。以不得脱离。日夜痴痴妄想。以为不遂其志。则道未办。而苦芽先增长矣。岂非大痴耶。足下当自思维。妄想乃生死根。即于病中。觑比妄想了无根蒂。则念念顿拔生死。即此坐进此道。法身日健。心地日明。不待脱而自脱矣。老朽感足下信心。时不能忘。闻足下病尚未安。故以此奉慰。

　　与金省吾中丞

　　在昔豪杰之士。负经世之材者。但知建功立业于不朽。岂知真不朽之业哉。以不达本有。舍己从人。故功未必成。即成而未必不朽。即有虚名。垂之后世。名存无益。而黑业随之。因果昭人之耳目者。古之将相。类堕于此。孰能如裴张白杨诸大老。在世出世者乎。是知有先具性真。而推绪余于功名者。亦有功成身退。而归根于性命者。虽蚤晚不同。而超然独得。世难与比者。则一也。惟翁当功成身退之日。即能放下诸缘。潜心一真之地。其所谓至乐于己者。九鼎不易也。岂非大豪杰哉。惟翁即在放下处着力。放到无可放处。自然不被生死业系矣。即修净土一门。最要放下染缘。而净业方成。然于放下处。求生净土。是以彼易此。博换之法耳。云栖道场。清规肃静。如金刚圈。但愿大众一心。依教奉行。即莲师法身。俨然踞狮子座也。唯众护法大檀。时时加被。以增精进耳。复何所云。

　　与严天池中翰

　　还山后。业已具报。奉慰慈念。山居卜地。最为幽胜。拮据诛茅数椽。十月望后已就。安居将三月矣。岁穷则无所不穷。唯有千峰积雪。万壑松涛。盈耳眩目时。皤然一老。须发鬔松。颓然兀坐。拥衲围炉。烧榾柮火。邈焉不知有人世。而人世亦不知乾坤之内。有此物也。积劫尘劳。可一洗殆尽。况二十年炎蒸毒雾乎。想老居士闻此。必无一抚掌。

　　与王季和

　　居士言近来日多懈怠。无精进力。此自知之明。经云。知是空华。即无轮转。以知为懈怠。则定不为懈怠转矣。古德云。心不与世情和合。是真精进。近闻同元初读书洞庭山中。尘境远离。六根无据。置身于三万六千顷。寒波浩渺之中。如坐大圆镜里。且与胜友对谈不二。此中何处更容懈怠乎。第恐妄想不休。如白日作梦。自生颠倒耳。

　　与顾履初明府

　　居士天然道骨。禀出尘之度。养素山林。固称高尚。但于性命根宗。超出生死一着。似未留心。居士根器已具。所欠知识与之切磋。盖亦时节因缘未至耳。山野卜居匡庐之南。七贤峰下。与五老相对。揖让云中。吞吐彭蠡。波光云影。不减太湖。虽花果难争邓尉。而幽胜过之。山野幸托栖迟逸老。且愿效远公东林遗事。将期遨域内高贤。同修莲社之盟。居士肯留心此中。幸约同契胜友。各标志愿。俟结构道场落成。他日归来。如久客还家。共老烟霞。同归极乐。岂不为最上因缘乎。居士若果惠然以为先导。无俟山野饶舌也。

　　与虞素心吏部

　　往晤公于东禅。睹其道貌天形。敦笃厚重。心知其为有力大人。所为公惜者。有道器而未闻道。恐临大事。人不胜天耳。苟不奋发真实信心。于佛法中精心着力。深穷超生死之学。为真实处。世俗口耳。皆非究竟地也。出世真修。唯楞严一经。应世之妙。无逾道德一书。愿公早发信心。于此用力。久之当有自得处也。

　　与熊芝冈侍御

　　前过武昌。得瞻光霁。辱不鄙而厚遇之。饱餐香饭。深领至言。历谈处辽一段精神。所谓威行蛮貊。气欲吞胡。载戢干戈。婴儿强虏。事事全出大光明藏金刚心中。听之不觉毛孔熙怡。私谓菩萨现宰官身。定国安邦。尽属神通游戏。尝闻其语。今见其人。即以此心成佛。真能一超直入。诚雄猛丈夫哉。别后。光仪时现心镜。顷闻潜心佛事。此又超出世闲一步。古语有之。生平无限伤心事。不向空门何处消。惟此空门。实豪杰退步。若肯放身此中。以大智火。销镕意气。畜此无生利器称师。倚为剑天长剑。把定乾坤眼睛。他日神通。回视向者。直一唾耳。实所望焉。高明其有意乎。

　　与蔡五岳使君

　　往幸有缘。一接光容。即辱法门心契。承为六祖护法。虽阐提作障。而金刚种子。已不磨矣。既而曹溪因缘。亦以狮虫噆食。竟违本愿。又作未来公案。山野亦脱然谢去。未几即蒙　恩度岭。初拟南岳休老未遂。复有双径之行。了达师未了因缘。所经丛林。处处皆公心光照耀。而禅宗向上一着。莫不推为上首。末法宰官。能真参力究如公者。指不再屈。想年来履践真切。当过关掉臂。逢缘自在。一切幻化。皆张般若智灯矣。

　　答王于凡

　　昙公来。辱惠手书。以生死一事。拳拳于心。发此大心。甚为希有。但以念佛有渐次。欲求顿悟之说。此乃近世士大夫学佛者。喜为爽口之食。非应病之药也。以未实有为生死心。但徒说玄妙道理。口说为生死。且亦不知何者为生死根。所言生死根者。即是吾人日用种种妄想。人我憎爱。贪嗔痴等。诸烦恼业。此业若有一丝不断。即是生死根本。如今说要参禅顿悟了生死。请自讨量。果能一念顿断历劫烦恼。如斩乱丝否。若不能断烦恼。纵能顿悟。亦成魔业。岂可轻视哉。从上诸祖顿悟。亦从多生积功渐修中来。故顿悟一着。说则似易。其实为难。苟无二三十年死心工夫。如何得向热恼中一念顿悟。亦要在自知根器何如耳。至若念佛一门。世人不知其妙。视为浅近。其实步步踏着实地。何也。以吾人有生以来。念念妄想攀缘。造生死业。何曾一念回光。返照自心。何曾一念肯断烦恼。今果能以妄想之心。转为念佛。则念念断烦恼。若念念能断烦恼。则是念念出生死。若此一念不乱。到临命终时。恶业消灭。佛境现前。一念随佛往生净土。永超生死。登不退地。所谓但得见弥陀。何愁不开悟。又何必论顿论渐。又管甚三品九品哉。譬如世登黄榜。即末后一名亦可。又何必要鼎甲哉。苟如所云。参禅彻首彻尾。则五浊十方。无非净土。此语甚痛快。第恐不能如此。岂不自误此生。又堕长劫生死。果能以念佛之一念不移。一心不乱。比参禅更有下落。总之惟在一念真切耳。但参禅定要死尽世心。不容一念妄想。其念佛是以净想转染想。以想除想。乃博换之法。就吾人根器易为耳。其实心心念佛。心心不昧。此心妙乐。有不可言者。足下请试为之。幸无以老朽为劣解知识也。此不欺之言。惟心谅之。净土三品之说。尝备净土会语论中。足下无惑于邪说。请细披之。无俟多赘。

　　谢吴曙谷相国

　　顷承翰教。知明公时中以楞伽印心。昔张方平偶得其本。恍是前生手书。此亦明公怀中故物耳。但此经文险义幽。山野不揣。妄为注记。不能发挥万一。承问此经。何以不立九识。盖佛应机说法。教有权实。以初出世时。化机未熟。不堪受大。姑为小乘劣根。说六识三毒为生死本。即八识秘未敢说。直至三十年后。根机渐熟。方说唯识。以八识为迷悟生死之本。犹恐不信佛性。故于八外。又别立第九名无垢识。以引进之。此亦未尽大乘了义。过此以后。观机已熟。乃说楞伽。直指识藏即如来藏。为顿教大乘。此经不立修证渐次名位。但了一念无生。顿同佛体。故经虽有种种言说。都是破外道小乘执言之病。只教离言说妄想。顿契本心。故达摩西来。以此经为心印。全不同余经之说也。明公但观经中。识藏即如来藏一语。便是究竟极则。不必更求九识为实法也。大段此经。只是要离言说妄想。为入门工夫。开卷即一切俱非。便是佛祖正令。妄意如此。惟明公留意焉。

　　答阮澹宇太守

　　客岁闻挂冠东归。喜慰无量。惟菩萨度生。固是本行。当劫浊时。众生垢重。即释迦不免蹙额。奈何能尽愿力乎。静山白云。晚年清福。较之尤多。若精修净业。以长揖堪忍。又为丈夫最上缘也。

　　憨山老人梦游集卷第十七
　　憨山老人梦游集卷第十八

　　　　侍　者　　福　善　日录
