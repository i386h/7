<!-- { "loadSidebar": true } -->
　　空谷诸尘尽谢。止留一片闲云。伴我松根挥尘。堪多麋鹿成群。
　　文字眼中幻翳。禅那心上浮尘。内外一齐拈却。大千世界全身。
　　静夜钟声不住。石床梦想俱空。开眼不知何处。但听满耳松风。
　　清净涵空宝镜。春来水满彭湖。照彻庐山面目。月如额上明珠。
　　莲漏六时犹短。长香百刻安排。日夜真常流注。识神早托华胎。
　　一片云封谷口。千峰划破虚空。中有数椽芽屋。深藏白发山翁。
　　可惜青山常在。堪嗟白发时新。尽是尘中逆旅。谁为物外闲人。
　　山色愁含宿雨。松声冷咽清霜。乞食僧同倦鸟。娥眉月上新妆。
　　世界光如水月。身心皎若琉璃。但见冰消涧底。不知春上花枝。
　　门外青山朵朵。窗前黄叶萧萧。独坐了无言说。回看妄想全消。

　　舟中即事

　　空水连天一叶舟。即看身世等浮沤。雁声叫破缘生梦。明月芦花古渡头。

　　大姑山

　　霞带云裳月偃眉。江湖满目少相知。寒流彻底心如洗。莫问夫君是阿谁。

　　姑山塔

　　空里浮图水月身。太虚中点一微尘。行人两眼重添屑。几个男儿认得真。

　　鄱湖宝陀寺

　　玻璃宫殿水晶盘。面面青山碧玉栏。中有一人常说法。西江吸尽夜潮寒。

　　过桐江挽曾健斋光禄

　　龙华树下旧相逢。每夜谈心听晓钟。今日觅君桐水上。空含血泪洒春风。

　　清江渔父词二首

　　水清沙白月如钩。影落波心钓未收。无限游鱼吞不得。空教渔父抱深愁。
　　一叶轻舟逐浪翻。五湖风月任加餐。梦魂常在深深处。最苦离钩水更寒。

　　舟次横浦

　　五云一水入南安。万叠山回六六滩。行到水穷山尽处。梅花无数岭头看。

　　登南安城

　　城头瓣瓣涌青莲。花蕊香含万户烟。身在镜中人不识。更于此外觅诸天。

　　度大庾岭二首

　　一径云霞阁道深。梅花松雨气阴森。翻思昔日宵行客。何似今朝度岭心。
　　岭上寒梅正发花。枝头云拥旧袈裟。试将拄杖重拈出。香逐天风遍海涯。

　　曹溪谒六祖大师二首

　　曹溪滴水自灵渊。流入沧溟浪拍天。多少鱼龙从变化。源头一脉尚泠然。
　　樵斧才抛石坠腰。黄梅夜半寂无聊。自持一钵南归后。从此儿孙气日骄。

　　广州道中二首

　　烟水南游历百城。相逢知识总无情。挨身才欲须臾住。又指前途向别行。
　　两岸中流总不容。扁舟逐浪任天风。直须高挂孤帆去。自信恩波到处同。

　　抵雷阳戍所

　　瘴海岚烟日夜浮。龙蛇气吐混清流。到来尽是无生国。愈见　君恩未易酬。

　　寄少林无言宗师二首

　　五乳峰头草木深。春来花发满空林。峰头积雪仍千尺。谁似当年断臂心。
　　清凉会罢复长安。一度相逢一度欢。别后天南望天北。炎风朔雪两相看。

　　放舟波罗江

　　片帆东去海波平。箫鼓如从天上鸣。遥望三山天外落。不知人在镜中行。

　　寄小金山珍公

　　天风吹上妙高台。午夜乘潮载月回。洒扫楞伽山上石。待余重为写经来。

　　小金山三首

　　万里长波万里流。谁将拳石砥中洲。不因禹凿开三级。自是鱼龙会点头。
　　水晶宫殿绝尘踪。香雾氤氛露气浓。明月空中浮客桌。夜深阶下卧鱼龙。
　　山浮水面寺依空。楼阁虚无杳霭中。不是幻成人世界。多应天涌梵王宫。

　　寄河东妙峰师三首

　　首阳山色枕河流。师住中条最上头。麻谷床前章敬锡。至今风韵鬼神愁。
　　黄河一线自天来。流入中原洗劫灰。把断要关看砥柱。慈航不数济川才。
　　天涯行尽路途难。毒雾炎风任饱餐。忽忆龙门千丈雪。猛然提起彻心寒。

　　答高常侍寄香

　　一瓣名香出上方。封书遥寄到炎荒。梦听刁斗疑钟磬。夜起亲焚礼法王。

　　怀五台龙门旧居

　　万年冰雪拥芽庐。一别于今廿载余。叶斗峰头明月夜。不知谁在此安居。

　　忆匡山

　　遥忆匡山五老峰。白云深锁万株松。寒空月照彭湖水。瀑布声飞几度钟。

　　怀匡山天池凭虚阁主人

　　空中楼阁阁中人。宛似花间自在身。午夜天池浸明月。不知此际与谁亲。

　　五羊喜谭子文至自蓟门二首

　　西山雪拥蓟门寒。曾忆围炉坐夜残。一别杳然如隔世。相逢疑是梦中看。
　　炎风朔雪两无凭。火宅何如大地冰。相对莫惊须鬓改。此心元是五台僧。

　　忆家山并诸旧游(有引)

　　余别家山三十余年矣。今被放岭外。适法兄珂公。同广侄远慰。因成三绝书。还悬之旧壁。以见人生幻迹如此。
　　万竿竹绕旧庵居。楼上仍悬读遍书。梦见四檐青不改。空留明月照庭除。
　　长安陌上旧行踪。吹尽微尘晓夜风。别后消磨三十载。不知几许出虚空。
　　忆昔儿童共聚沙。百千嬉戏笑如花。风霜纵使形容变。此念浑同未离家。

　　本寺回禄。余亦远游。久抱修复之念。今闻恩兄已新宝塔。而殿宇尚在荆榛。感念婴心。遥寄以诗

　　洞然劫火忆当年。宝塔如生火里莲。今见优昙花再现。何时重睹率陀天。

　　独坐

　　七轴莲华一炷香。昼长趺坐倚匡床。市尘门外深千尺。唯任轮蹄日夜忙。

　　送刘贻哲还乡兼东诸故人三首

　　瘴海三年共此心。形骸总不属浮沉。君归独载秋江月。彻底寒波思更深。
　　身自驱驰心自闲。穷庐猎队等青山。故人傥问余消息。只道婆娑鬓已班。
　　世路崎岖不易行。几能真见是浮生。君归傥过西湖上。试看莲花出水情。

　　军中寄怀虚谷师

　　禅板轻抛事鼓鼙。跏趺鞍马不相宜。夜深月照辕门下。恰似松阴对坐时。

　　怀天台山二首

　　天姥云霞傍海多。半生梦想竟空过。何时一曳撩天杖。打醒痴僧寂灭魔。
　　华顶峰头月倍明。石梁桥下水偏清。能持一滴来炎海。犹胜昙花盏内生。

　　曹溪四时咏

　　祖意明明百草头。春林花发鸟声幽。朝来雨过山如洗。红白枝枝露未收。
　　四山密密绿阴浓。窗下风来水面松。午睡正鼾才欲梦。长廊忽听一声钟。
　　刀耕火种是良方。秋到家家晚稻香。放不下时担取去。何如老偃在韶阳。
　　夜深旋煮雪中茶。此味天然最可夸。更有一般奇特处。满林寒月浸梅花。

　　军中吟二首

　　铁甲天教当敝裘。从军原不为封侯。身经赫日如炉冶。傲骨而今炼已柔。
　　缁衣脱却换戎装。始信随缘是道场。纵使炎天如烈火。难消冰雪冷心肠。

　　陈生读书天寗寺

　　迹寄祇园已出尘。夜眠应与佛相亲。梦魂忽被钟敲破。始信原为听法人。

　　海月楼

　　海天空处一楼居。方丈中涵无尽虚。夜起开窗放明月。波光霞气满襟裾。

　　刘生读书石湖

　　心似寒泉色若冰。幽居不让石岩僧。夜烹一滴源头水。乞火频分照佛灯。

　　寄云栖大师

　　长眉鹤发久栖云。尘尾时挥绕鹿群。遥寄旃檀香一瓣。想师拈对法王焚。

　　寄屠赤水居士

　　维摩家近白花山。烟水微茫海印寒。闻道文殊又东去。不知香饭对谁餐。

　　寄冯开之太史索楞伽经序

　　忆昔千华一对谈。珍衣脱却久[蓝*毛]毵。楞伽山上摩尼聚。何日重开百宝函。

　　读达观大师末后偈

　　一念从来绝覆藏。通身不落是非场。试看撒手轻拈出。始信阿师热肚肠。

　　怀五台旧居

　　叶斗峰头雪未消。别来音信久寥寥。炎方尘梦经行处。曳杖闲过独木桥。

　　军中寄怀黄羽李侍御六首

　　十年戎马走炎荒。常忆同游海印光。大火聚中求着脚。与君别处最清凉。
　　聚散浮云不可期。此心未离别君时。两轮日月如飞鸟。来往无停促梦思。
　　大海长江一脉通。烟波浩渺总如空。万山纵使能相隔。恰似空花落镜中。
　　虚空大地可消亡。此念如何属断常。试问维摩方丈内。近来诸有置何方。
　　君先待漏紫宸朝。遥把楞伽问寂寥。侍者饱餐香饭后。至今一粒未曾消。
　　世事虚空最是闲。乾坤何地没青山。知君正眼相看处。不在音声色相间。

　　寄水田南皋邹给谏

　　门前一片福田衣。时折松枝当尘挥。山色溪声常说法。不知若个是当机。

　　题香炉峰紫云庵

　　香炉峰下紫云深。松竹层崖白昼阴。门带长江接溪水。清流洗尽世间心。

　　山中夏日

　　如焚夏日昼偏长。渴想菩提树下凉。一阵风从空里过。送来何处藕花香。

　　怀九华山

　　九江江上秀芙蓉。一带云霞六六峰。回首瘴乡明月夜。无端清梦挂寒松。

　　绎公自衡阳来参

　　遥向曹溪独问津。溪头秋水净无尘。持来一片衡山月。犹照当年猎队人。

　　寄茶陵刘存赤居士

　　见面何如未见真。朅来消息岭头春。衡山月色曹溪水。彻底相看是故人。

　　舟次螺江访僧钟公不遇

　　曾坐江楼待雪消。螺江春水急于潮。今看白鹭洲前月。犹似当年伴寂寥。

　　蒙恩宥还山

　　少小为僧五十年。老来特地混尘缘。从今走断天涯路。此去千峰白昼眠。

　　夜坐

　　露洒幽兰扑鼻香。风吹毛骨夜生凉。坐来已觉心如雪。月色还疑地上霜。

　　夏日过法性寺二首

　　菩提树下风祛暑。般若台前雨送凉。一盏清茶诸想灭。更于何处觅西方。
　　觉树当年向此栽。初心为待至人来。千秋衣钵今仍在。说法谁登旧讲台。

　　怀雪峰枯木堂

　　枯木堂前冷似冰。当年曾坐半千僧。遥思一片寒灰地。何日重挑午夜灯。

　　题画二首

　　飞来山色掩湖光。烟树新晴带夕阳。遥听上方兜率界。半天钟鼓落微茫。
　　一片烟波十五桥。云山落木晚萧萧。孤城半压吴江水。水上人家夜听潮。

　　将之雷阳江上别昙公

　　相逢庾岭日初迟。欲折梅花第几枝。忽逐秋风度炎海。别君不似见君时。

　　怀旧居

　　安居旧住竹林西。明月溪头几杖藜。常想夜深松露下。不知猿鹤向谁啼。

　　寄浮山澹居铠公

　　浮山九带事如何。回首当年已烂柯。为问夜深趺坐处。白云明月是谁多。

　　舟次小金山志感

　　常思半月经三度。倏尔暌携又五年。此日重来峰顶坐。德云原不是生前。

　　忆山中梅二首

　　曹溪梅花。每至盛开。如坐香积世界。今冬以魔作祟。牵次芙蓉江上。望山中咫尺。不得坐享香供。诗以忆之。
　　寒梅带雪岭头开。冉冉天花落讲台。好遣上方香积国。为予一钵尽擎来。
　　梅花香树积成林。香气熏人悦可心。树下现敷狮子座。风声谁解海潮音。

