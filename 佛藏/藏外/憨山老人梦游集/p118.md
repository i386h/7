<!-- { "loadSidebar": true } -->
　　一钵随孤杖。三山结众缘。曹溪涓滴水。酬尽草鞋钱。

　　示刘生四休

　　一味常知足。多求总是差。饭蔬食饮水。只此了生涯。

　　菩提庵八景(有引)

　　庵在嘉禾之石门。颜生生居士所建。为智河行公安居。予之径山过此。因而有题。

　　菩提山

　　不到菩提山。安识菩提境。独有山中人。忘言心自省。

　　翠城

　　苍翠绕法城。宛似金刚圈。佛魔俱不入。其中空空然。

　　古观音像

　　观音有后先。法身无今古。以绝去来心。故能常救苦。

　　罗汉松

　　挺挺孤松树。堂堂应真相。若问涅盘心。枝头明月上。

　　莲花湾

　　莲生淤泥湾。其性本香洁。瞻彼花中人。端坐无言说。

　　放生池

　　一片无生心。全彰放生处。令彼鳞甲类。尽蹋无生路。

　　沤生塔

　　沤生本不生。沤灭原不灭。独留无缝塔。寒空照明月。

　　槵树

　　以患能除患。槵树爱生长。见此槵子珠。顿发离患想。

　　山居示众(二十五首)

　　独坐一炉香。翛然万虑忘。静看阶下蚁。毕竟为谁忙。
　　寂寂离知觉。昭昭泯见闻。三更天外月。一片岭头云。
　　世事一局棋。着着争胜负。黑白未分前。几个能惺悟。
　　清净光明藏。俄然一念兴。无边生死海。尽向此中生。
　　红尘路更长。青山闲不了。试问往来人。谁识山中好。
　　湛湛青莲花。居泥而不染。明明出世心。雪在玻璃盏。
　　傀儡夜登场。观者生欣叹。只合醉中心。难禁醒眼看。
　　四大众缘合。妄自分妍丑。试看幻化人。情识从何有。
　　微尘含世界。不信尽包容。莫道微尘小。应知世界空。
　　枯木岩前路。行人到此迷。应登别峰顶。更上一层梯。
　　岸树悬崖坼。枯藤古井深。那堪二鼠啮。况被急流侵。
　　炎炎火宅中。热恼无回避。一念放下时。顿得清凉地。
　　举世要多求。求多转生恼。唯有知足心。便是如意宝。
　　净土唯心现。莲花性地香。目前常不昧。即此是西方。
　　妄想沉沦趣。清心解脱场。回光时返照。觌面礼空王。
　　逐逐奔阳焰。行行入火坑。傥能开只眼。当下了无生。
　　世路多缠缚。虚名最困人。脚跟丝线断。方许出红尘。
　　山林多寄兴。寂寞几能甘。不到真休处。终成落口谈。
　　我相真难破。他非甚易求。一生闲检点。到底没来由。
　　自性天真佛。都为妄想缠。但能一看破。立地证金仙。
　　万法唯心造。千途一念差。不知未起处。苦海正无涯。
　　寂寂忘缘处。心心放下时。西来无别意。只在自知之。
　　大海一滴水。具足百川味。法性本自同。昧者见各异。
　　人道百年长。我道百年短。枕上梦三更。醒人未转眼。
　　一片闲田地。多为芜草侵。但能时刬却。便是出尘心。

　　示众十首(六言)

　　死尽偷心活计。做成没用生涯。收拾无穷妄想。换将一朵莲花。
　　四大支持骨立。寸心寂寞寒空。独有绵绵一息。龟毛线系长风。
　　却说百年如梦。谁曾两眼睁开。纵是机关使尽。到头总是痴騃。
　　可惜清凉心地。无端迸出贪嗔。霹雳心中火起。烧残自性天真。
　　身是众缘假合。四大围一虚空。动作呼为真宰。不知谁在其中。
　　陷阱机关自造。刀林火镬谁当。只道目前庆快。安知身后苦长。
　　貌是超尘仪表。衣为出水莲华。试看胸中何物。莫教妄想轻遮。
　　蚕茧自生缠缚。灯蛾谁使焦然。将谓投明用巧。岂知业力相牵。
　　名是假名非实。毁誉入耳如风。试听呼为贼草。犹人漫骂虚空。
　　荆棘林中掉臂。是非场里抽身。落得无穷冷澹。者般全不饶人。
　　偈二(三百八首)

　　圜中读圆觉经四相章
　　我相

　　钟鼓铃锣不断声。声声日夜说无生。可怜醉梦伤生者。镜里相看涕泪倾。

　　人相

　　突兀巑岏耸铁城。刀林剑树冷如冰。谁知火向冰山发。烧尽冰山火不生。

　　众生相

　　铁门紧闭杳难开。关锁重重亦苦哉。可怪呻吟长夜客。不知因甚此中来。

　　寿者相

　　一条血棒太无情。触着须教断死生。痛到彻心酸鼻处。方知王法甚分明。

　　出圜中过长安市四首

　　长安风月古今同。紫陌红尘路不穷。最是唤人亲切处。一声鸡唱五更钟。
　　体若虚空自等闲。纤尘不隔万重山。可怜白日青天客。两眼睁睁叹路艰。
　　飘风聚雨一时来。无限行人眼不开。忽尔雨收云散尽。太虚原自绝尘埃。
　　空里干城楙马人。目前仿佛似烟邨。直须走入城中看。声色原来不是真。

　　过吴山经堂寺遇明通禅人礼华严因示

　　到处山河即本真。大千经卷一微尘。闲来剖破轻拈出。莫道文殊是智人。

　　过铁佛庵赠邹尔瞻给谏

　　江上青山不断春。门前流水净无尘。开门忽见庵中主。恰是金刚不坏身。

　　示沙弥照理

　　出家本意缘何事。割爱辞亲岂等闲。不向袈裟求解脱。松门翻作铁围关。

　　题东山寺壁

　　咫尺东山入翠微。深林晴日雨霏霏。市廛流水声相和。触目分明向上机。

　　中盘旅邸壁闲见达师偈并题

　　君到曹溪我不来。我到曹溪君已去。来来去去本无心。谁知狭路相逢处。

　　避难石

　　无端一念惹膻腥。从此形骸累不轻。十载猎丛张网处。石头满眼尽无生。

　　命小师大义读楞伽

　　玉线金针不易穿。休从明月问青天。玄关路断无消息。尔去逢人莫浪传。

　　问丁右武大参病

　　举世谁知病里身。维摩独坐见偏真。从教大智悬河辩。一默昭回万象春。

　　示果弘福堂二侍者归故山

　　万水千山枉问人。脚跟一步最为亲。莫教错落悬崖去。纵出头来已失真。
　　弥茫烟水望何孤。底事逢人问有无。回首万山清彻骨。尚余春色满平芜。

　　赠荫亭上人请藏经归南雄延祥寺

　　一自南能度岭时。曹溪御墨尚淋漓。于今重载琅函至。[伫-丁+一]看炎荒雨露垂。

　　送诰禅人归慈化

　　杯浮一叶淼无垠。烟水茫茫苦问津。归去家山生意满。百花深处鸟啼春。

　　示查汝定

　　涉水登山亦壮哉。芒鞋遥自敬亭来。入门一笑忘宾主。莫道维摩口不开。

　　题雪山苦行佛

　　万山冰雪连根冻。一片身心彻骨寒。不是死中重发活。如何能得识情干。
　　无端弃却金轮位。特尔令生大地疑。自是九重深密事。从来不许外人知。
　　轻抛兜率入王宫。一顾回头思不穷。走向万山千丈雪。埋身八面不通风。
　　心似冰霜骨似柴。六年冻饿口难开。谁知忽睹明星上。落得盈盈笑满腮。

　　答定斋贺明府

　　函盖乾坤一句新。晴空霹雳净烟尘。箭锋拄处难回互。狭路相逢是故人。
　　青狮白象驾云中。金色银光出处同。若问无生端的意。空山风雨吼长松。

　　示欧生羽仲传经诃林

　　斯道幽微若一丝。全凭信力以维持。苟非一片金刚地。难使菩提叶叶辉。

　　送乐天法师还匡庐

　　山色湖光一镜开。曼殊误落此中来。莫教狮子轻弹舌。恐震当年旧讲台。

　　赠西来梵僧

　　十万西来碧眼胡。渡江曾折一茎芦。只今石室犹留影。试问前生是有无。

　　挽本来和尚

　　五年三度叩禅关。此日寻师去不还。不是白椎兜率院。多应听法五台山。

　　送如证禅人造旃檀像还五台

　　火云赤日满炎荒。金色光含古道场。不是曼殊亲出现。谁知随处是清凉。
　　海岸旃檀净法身。无边相好隐微尘。分明剖出诸人看。觌面当机一句新。

　　寄大千法师

　　三十年前同法席。别来消息断他乡。忽闻近住千峰里。想已心空闻妙香。

　　示曹溪塔主

　　香火千秋似一朝。儿孙终夜守寥寥。茶汤宛若生前供。不负当年石坠腰。

　　勉曹溪诸弟子十首

　　千僧和合似灵山。大众依归岂等闲。不是曾蒙亲嘱付。如何得入祖师关。
　　肉身现在即如生。朝暮茶汤出志诚。钟鼓分明常说法。不须苦口再叮咛。
　　福田种子要深栽。因果如临明镜台。亲到宝山千万次。者回不可又空回。
　　辛勤作务莫辞劳。可想当年石坠腰。一息不来千万劫。善根不种苦难消。
　　莫教轻易过平生。如箭光阴实可惊。只恐气销三寸后。几时再到宝山行。
　　功德园林不可轻。脚跟步步要分明。莫教错落随他去。免使盲人又夜行。
　　寸椽片瓦众缘成。信施脂膏不可轻。切莫贪他驴粪橛。等闲换却一双睛。
　　信心膏血重须弥。粒米茎薪不可欺。但看披毛并戴角。酬偿夙债苦泥犁。
　　幸生中国蚤离尘。身着袈裟远六亲。受用空门清净福。如何能报祖师恩。
　　少小能存向上心。毫芒终长到千寻。只须历尽冰霜苦。始得成材出邓林。

　　示曹溪沙弥能新智融达一净洗通文方觉书华严经七首

　　剖破微尘出大经。无边刹海递相形。松风鸟语分明说。只在当人着意听。
　　佛境重重不可量。毫端三昧岂寻常。须知举手通身现。触处全彰海印光。
　　行行雁影落寒空。直竖横斜但信风。莫问普贤求妙行。先须识取主人公。
　　毗卢楼阁几时开。弹指感须待善财。顿见阁中无尽藏。重重佛境甚奇哉。
　　福城东畔礼文殊。知识遥参到海隅。五十三人同一调。不劳远涉费程途。
　　海波为墨亦须干。笔若须弥举不难。描写毗卢华藏界。最初一字许谁看。
　　纸墨文言总不真。真经全在剖微尘。但能字字光明现。莫道文殊是智人。

　　挽万固寺一山和尚

　　二十年前问起居。相逢犹是在生初。只今遥望中条月。独有清光照竹庐。

　　寄高常侍

　　忆昔长安话别时。雪中把臂立临歧。而今万里炎荒外。一念清凉君独知。

　　赠诃林裔公

　　菩提树下久栖迟。时复经行绕树思。遥想当初栽树日。曾经亲手一封泥。

　　赠颜杏园医士

　　雪山众草郁菁葱。信手拈来用得工。不是等闲医国手。肯教狼藉怨春风。

　　赠太和老人

　　金刚堀里旧相逢。雪鬓鬔松气更雄。一盏玻璃茶尚醉。依稀犹记放牛翁。

　　送暹侍者游五台兼讯空印法师

　　遥从火宅入清凉。万里休言道路长。傥见文殊问消息。堀中今空几禅林。

　　过法性寺菩提树下礼六祖大师

　　菩提树下旧相逢。千载重来气尚同。钟鼓声沉香不断。儿孙何故觅玄踪。

　　送离际禅人参方

　　汝持一钵曹溪水。遍洒诸方五味禅。莫道老憨无法说。而今不直半文钱。

