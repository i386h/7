<!-- { "loadSidebar": true } -->
　　历观古今豪杰之士。有戡乱之才。而不能降心。有拔山之力。而不能割爱。是知能透情关。掉臂生死者。非宿种深根。虽丈夫亦未易为力也。予于铠公有异焉。公讳法铠。字忍之。别号澹居。江阴人。姓赵氏。世称巨族。母梦僧趺坐于堂上。遂生公。公生而颖慧。为儿嬉喜佛事。倜傥逸群。长习举子业。才名奕奕。乃尘视世荣。志性命之学。父母为聘。竟不愿。父卒。乃杖策孤游。登太和山。遇羽士授长生之术。过武昌。遇讲良知学者。皆掉头弃去。一日入僧舍。见金刚经。读至如来说诸心皆为非心。忽有省。乃曰。是吾所归也。还过浮山。坐三曲洞。沥血写孝经。癸巳。游皖城。达观禅师过江上。公往参未面。门外作礼。再谒乃见。求度未许。师登马祖庵。公偕阮公自华至。是夜师梦披白铠人侍其侧。及公至。着白衣恳求剃度。师许之。因命今名。剃发授具戒。时年三十有三。师命参己躬下事。公即辞入天目。诛茅于分经台。吊影藏修。单提向上。极力参究。蔬食不糁。单衣露肘。每降妄心。燃香爇臂。如是者三年。大有开发。石帆岳公入山。见公獘衣鬔头。垢面跣足。腰镰采薪。因问你是澹和尚甚么人。应曰。我是他使的。岳公大笑曰。真道人也。久之下天目。复过宣城。掩关于西乐。乃习荷重负。肩试四十斤经行。以苦筋骨。调昏睡。其道益进。后出关行脚。至匡庐。每过丛林坐廊下。忽焉达旦。寤寐一如也。辛丑。至都门。省本师于慈寿。初入室。便问某甲为生死大事。愿师指示。师即痛棒。如是者再。一日又问曰。永嘉云。了即业障本来空。只如师子尊者。二祖。肇公等。是了得也未。声未绝。师连棒曰。会么会么。公曰。不会。师曰。本来空是甚么干屎橛。公猛省。但点首而已。自是见地即稳密。壬寅秋。南还。入浮山。会圣岩。乃宋远录公。与欧阳六一。因棋说法处。久为俗业。皖城澹宇阮公。聚族复之。请公以居。重新远公塔。沥血书梵网经。日课金刚般若为母寿。戊申。应太史观我吴公。请住持浮山大华严寺。居常以本分为佛事。四方衲子至者。唯示直捷处。乃集诸祖入道因缘梓之。初达师刻大藏以双经寂照为刻场。师灵龛亦归之。公欲满本师愿。遂往。庚戌。公至山见多雾湿。下有化城故址。乃宋佛日宣禅师道场。太史具区冯公。议修复为藏板处。公简得其手扎。示左方伯本如吴公。吴公按址画界。夺诸豪右之手。仍为佛地。又赎临安太平寺田百亩。供赡常住。于是藏事有归焉。甲寅。吴公开府于蜀。公以刻藏因缘往议。遂登峨嵋礼普贤。乙卯春。同直指若谷徐公出蜀。是年秋还径山。大师灵龛已入土。司成文宁朱公礼师塔。按形家言。知地有水。议改葬。公与师护法弟子仲淳缪公。行求善地。改卜于鹏抟峰之阳。丙辰冬。予自南岳来赴吊。尽法门死生之义。至金沙为文以祭。预定于长至月十九日。及至会。是日茶毗。予因举火。请灵骨入塔。以酬生平知己。达师末后一段光明。公之力也。谚曰。棒头出孝子。公实以之。予归匡山。公疲于津梁。以寂照付杲公。以化城为十方接待常住。嘱诸弟子曰。汝等袈裟下。各有一坐具地。何恋恋于此耶。辛酉秋七月。遍辞诸檀越。过白门。以藏事托本如吴公。冬十月。归双径。一日倚杖立堂下。顾谓众曰。羚羊挂角。不出十二。众罔测。至晚爇香礼佛。沐浴更衣。趺坐默然。至旦忽脱去。天启辛酉十二月十三日也。弟子某某等。茶毗葬于某某处。公生于嘉靖辛酉三月二十一日。世寿六十有一。僧腊二十有八。予每见达师门庭峻绝。恒思后难其人。及至双径见公。貌粹骨刚。棱棱英气。四方会葬者麇至。百凡猬集。公擘画游刃。指挥如意。意气闲闲。不动声色。其于以送死复生。尽形毕命。继志述事。光前绝后。斯为达师末后弟子。无忝的骨者也。私谓公之才足以应世。力足以荷担。其为道也。艰难辛苦靡不备历。其于事也。见义勇为。不避刀锯。其视利养如空花水月。死生之际。超然如脱獘屣。噫。非大丈夫夙根披露。心契无生。寝处于有形之外者。曷能如此哉。公弟子元亮具状。走匡山乞予为铭。予念法门之谊。乃为铭曰。
　　丛林秋晚。大法颓纲。岁寒霜雪。紫柏用光。其道既光。门庭益峻。壁立悬崖。大有径庭。望之者栗。亲之者退。棘棒一条。全无忌讳。窟中狮子。爪牙才露。是狮子儿。略无回互。一棒之下。翻身[跳-兆+孛]跳。大步游行。回途复妙。浑身荷担。不遗余力。恒沙法藏。信手挥斥。法轮无穷。转之未尽。津梁既疲。随缘究竟。旅泊安居。干城行处。一切尽为。十方常住。生前不有。末后亦无。一尘不立。本自如如。羚羊挂角。分明指示。撩起便行。撒手归去。一塔孤标。空中建立。法身弥露。风声月色。

　　南岳山主瑞光祥公铭

　　尽法界量。无一物而非法身。诸尘劳门。无一行而非佛事。况乎调练三业。精专一心。远离世闲。而勤净土之行者乎。故吾佛白毫光。照东方万八千界。光中菩萨。种种因缘而求佛道。若南岳祥公者。岂非光中所现。摄念山林。一心勤求佛道者乎。按状公讳法祥。字瑞光。别号隐南。越嵊县周氏子。生而超旷。业儒不第。慨然有出世志。从其叔游京师。往参啸岩老人。岩示以向上。公曰。弟子尘劳中人。未敢承当。岩曰。即念佛法门。最为捷要。公颔之。居顷南还。决志出家。礼本邑喜庵恺公剃发。时年三十有二矣。谒栖霞素庵法师受具。依栖讲肆。三年遂弃去。北游大都。参遍融和尚。一见问曰。汝作么生。公曰。某甲为生死出家。一向修念佛法门。不审是第一义谛否。融曰。更不容念佛外。别求第一义谛。公领旨作礼。　慈圣皇太后大作佛事。建净业期。请居首座。三年期罢。游五台之伏牛。遍参诸老宿。时柏松和尚。牛山者旧也。公见与语心契。留住石室。吊影绝迹。木食三年。一日趺坐。雪积满床。火绝衣湿。侍者往见。惊走报松。松往视。见公定。乃击磬警觉。问曰。烟寒灰冷。作么境会。公曰。山原是石。冰原是水。雪飞满崖。不知所以。松曰。此是暂息尘劳。得轻安耳。若耽着此境。即堕偏空。勿滞于此。宜行脚去。逢南即止。授以钵袋。嘱曰。禅和往南走。报道七十九。我也不多时。大家相厮守。公遂瓢笠。径造峨嵋礼普贤。住大峨石。八越月。苦切参究。心地未安。因忆松柏逢南之记。遂之南岳。登祝融峰顶。望古大明。山林崇茂。即往卜居。未几赤帝峰僧楚然。请主阅藏。公至一宿。夜半恍惚梦中告曰。此非师所居。速去。诘朝将他往。适僧大宽。留住侧刀峰。公应诺。行三日。藏经破毁。公以啸岩开示念佛法门。志终身从事。欲以豆为数。宽愿充化主。募豆四十八石。公从此放下身心。影不出山。日夜精勤。以豆为珠。净念相继。至终身焉。由是称为豆儿佛云。公住山绝无外缘。声光日露。十方衲子远归之。四事不思而至。丛林不作而成。南岳寂寞多至。得公一振。起居常诫诸弟子。汝剃除须发。不知有生死大事。但倚墙靠壁。业识茫茫。唤作甚么。岂非吾佛所呵。衲衣在空闲。假名阿练若。苟不专心净业。大限到来。将何抵对阎老子乎。闻者感泣。公虽绝意人世。当世君子闻风景仰。广西方伯刘公谒庙。遣书请一见。力谢不往。衡州郡丞卢公祀庙。点失期者罚。约三十余石送公。公曰。老僧岂以一钵饭。敛众怨乎。竟不纳。长沙吉王向公。差内使往请。公曰。山僧行脚倦游。息肩于此。誓死效远公。迹不入俗。不敢奉命。王遣前使。赍送华严经二部。大疏钞一部。斋资百两。公领令旨。以斋资散合山。以广王惠。余留镇山门。王益加重焉。公接纳往来。不择臧否。一味平等慈悲。荆襄大盗。贾二唐九等七人。被捕急来归。发露忏悔。哀乞活命。公怜其诚纳之。冠以道巾。令随众作务。捕官至。见公慈心蔼然。又闻念佛音声有感。乃解腰缠三金。办斋而去。其盗亦化为苦行僧。辛丑岁饥。大众绝粮三日。采蕨而食。公日夜祷于护法神。有少年僧。于山下檀越家。化米豆百数十石送至。询问前僧无有也。公自居侧刀峰。精修净业。三十余年。未常暂辍。居常胁不至席。不设方丈。唯坐一龛于佛殿。不安库戾。笥无长物。灭之日。唯胡椒一瓶。旧布数片而已。无劳侍者。不发化主。不结外援。不交权贵。所食丽粝。常以糠麸为饼充餐。僧有投之地者。公拾取煨而晱之。每经行念佛。必荷锄出游。凡见遗秽。必以土掩之。或曰。师何过劳如此。公曰。一片清净地。恐山神见秽矣。公生平随众。年七十余。尚无法嗣。临江居士傅某。向贾于江湖。一旦弃妻子。出家峨嵋。名同融。万历壬寅冬来参。心相印契。即付衣钵。偈曰。西来大意问如何。直至于今见也么。心上不生何有见。苏噜[口*悉]唎娑婆诃。融即依栖以终焉。公向与众。周旋无倦。一日索浴。礼佛告众曰。瓜子孰也。正落蒂时。堂中无知之者。时融居毗佛洞。乃遣人往唤。融至峰前。闻音乐声。入室寂然。公趺坐。融作礼。公曰。我行矣。先以钵袋累汝。今以念珠柱杖留别。善自护持。良久令首座领众念佛。公趺坐诫众曰。毋得虚张捏怪。诳惑世人。独一味老实念佛。言讫。合掌端坐而逝。万历庚戌二月初六日寅时也。公生于嘉靖壬辰九月望日。世寿七十有九。法腊四十有三。大众供于堂中。七日。颜色不变。全身葬于峰之右。建窣堵波。忆昔在东海时。仪部曾公。为言公苦行高操。不减古人。予时心识之矣。公入灭后。十有四年。癸亥。予归曹溪。融公具状。来乞塔上之铭。予抚状喟然而叹曰。嗟乎。去圣时遥。法门凋獘。丛林典刑。几至埽地。泛泛波流。率汩汩于声利。以丧本真。法道之衰。亦至于此。若夫清操苦节。一念终身。始终不易。如公者。可谓以身说法矣。又何俟登曲录木。拈槌竖拂。为向上哉。观公死生去来。了无挂碍。岂非以念佛心入无生者耶。愧不能发公之蕴秘。乃为之铭。铭曰。
　　十方世界。法身普应。诸尘劳门。是为妙行。何况一心。净念相继。始终不移。日夜无替。嗟哉末法。逐物失真。何如我公。为道忘身。一入千峰。如履刀刃。故得三昧。名为无诤。回绝外缘。以豆为珠。光明历历。心境如如。影不出山。迹不入俗。苦节棱棱。清风拂拂。四众来归。随缘粥饭。一味平怀。人人自办。以念佛心。直入无生。故末后句。撩起便行。赤律一身。寸丝不挂。七十九年。脱体放下。来无所粘。去不留迹。故我称为。真善知识。塔影横空。光流南岳。广长舌相。炽然常说。水流风动。念佛念法。此是我公。迷津宝筏。

