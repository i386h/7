<!-- { "loadSidebar": true } -->
　　五色令人目盲。五音令人耳聋。五味令人口爽。驰骋田猎。令人心发狂。此老氏之戒也。非礼勿视。非礼勿听。非礼勿言。非礼勿动。又曰。少之时。血气未定。戒之在色。及其长也。血气方刚。戒之在斗。及其老也。血气既衰。戒之在得。此孔子之戒也。不杀。不盗。不淫。不妄言绮语。不两舌恶口。不贪嗔痴。此佛之戒也。噫。以吾人之性。本自灵明清净。但以习染之污。日就汩昏。沉迷而不省者。唯在耳目口鼻身心之闲。与声色香味触法相对。胶固绸缪。接构心斗。长迷而不返也。故圣人愍之。切为之戒。且将欲祛旧染。断尘习。而复乎本然清净真心也。由是观之。戒在我而备在心。修之以身。是谓道不远人。故曰。圣远乎哉。体之即神。吾人欲造大道之原者。唯在谨谨奉持于是而已矣。周子少年。切志向上。归心于此。故因书此以示之。

　　示祖定沙弥

　　子尝见世之市肆。罗列割烹。而过者。靡不刮目垂涎。希一脔之味。此恒情也。每见吾徒。称沙门释子者。身处旃檀之林。足履清凉之地。历大法之肆。罗无上醍醐。甘露妙味。则邈视之如鸩毒。可不悲欤。虽然。盖不知味之过也。藉使知之。岂让嗜脔之情哉。吾佛最初出世。即揭波罗提木叉以示人。此即以甘露陈于周道。冀人人而味之。同入不死之乡矣。过而味之者。几何人哉。予随缘入王舍城。止慈氏园林。适开甘露之肆。有沙弥祖定。从吴兴来参。问庄严佛土。最上法门。因指入林中。即得餐辨此甘露法味。所言甘露法者。即四根本重戒也。嗟乎人者久矣。沉酣生死之场。成就铁床苦具。靡不依此淫杀盗妄四者而立。至于诸佛净土庄严。亦皆从断此四者而成就。故曰。永断淫心。方成佛道等。今沙弥将欲辟瓦砾作丛林。转秽邦成净土。若不翻破四根。作四面清凉池。岂能化三毒。而为三种解脱地耶。是故海印老人赞言。佛子若欲成就无尽功德法门。应当善学此波罗提木叉。为第一义谛。一切法门。因从此入。

　　示吴公敏

　　空生问佛。云何应住。云何降伏其心。佛答以应如是住。如是降伏其心。又云。应无所住。而生其心。又云。信心清净。即生实相。然实相无相。于何有生。良由生即无生。则住本无住。信心如此。则五蕴清凉。一念顿空。诸妄圆灭。如是降伏。即非降伏。是名降伏也。公敏信心甚笃。从余乞授菩萨戒。且问持心之方。余即告以调伏之法如此。又更其字曰调伏。至若相即无相。则不可以无相为无相。故又刻之以定课。日用不移。久久纯一。泯绝诸相。顿契无生。是所谓信心清净。即生实相也。

　　示澄鋐二公

　　语曰。君子不重则不威。学则不固。又曰。中无主不立。外无正不行。此言虽小。可以喻大矣。是以世出世学圣贤之道。未有不自正心诚意修身。而至于致知格物明心见性者。故孔氏为仁。以三省四勿为先。吾佛制心。必以三业七支为本。历观上下古今人物。成大器。宏大业。光照宇宙。表表为人师范者。未有不由此以至彼。由粗以极精。由近以致远也。今之学者。多以口耳为实学。以己见为真参。以游谭为顺物。以纵浪为适情。以吊靡为容众。以恣肆为养志。以安饱为调身。以缘想为正心。以束敛为苦形。以端庄为恃傲。以克念为自苦。以精持为矫饰。以道业为长物。以身世为金刚。以生死为余事。身之不立。心之不究。道业之不成。学问之不精。此其所以世愈下。而道愈衰。心日昏而志日丧。风日靡而行日薄。教日颓而法日毁也。捕风捉影。后学无凭。望吾人之修而见淳全之质者。其可得乎。孔子曰。圣人吾不得而见之矣。得见有恒者。斯可矣。是以周公之梦。凤鸟之叹。有志君子。岂容情于自己哉。二子勉旃。

　　示江吾与

　　与足下苦语十年。如教酒人斋庄。非不俨然肃恭。要之肃恭。亦酒态也。今读足下手书。始恍然从醉梦中觉。令人怆然心悲。复欣然大喜。以举世皆醉。假而人人如足下。则不贵我独醒耳。尝谓。苏子一口舌之夫耳。其所志富贵。则奋发无当。每治纵怠。则悬梁刺股。竟酬其志。况出世圣贤。岂值一夫。无上妙道。岂多金比。越王遭会稽之耻。志报吴仇。乃卧薪尝胆。二十余年。其竟以霸。然历劫贪爱。岂值吴仇。幽囚生死。困辱形骸。岂值会稽之耻。苟足下不怀切齿之恨。而忘卧薪尝胆之心。不能以悬梁刺股自创。又将何以酬初志。雪大耻乎。闻之太上立德。其次立功。其次立名。足下诚能以太上自励。则贫而可乐。其它又何以婴心。孔子曰。士志于道。而耻恶衣恶食者。未足与议也。古人亦云。苟有道义之乐。则形骸可外。形骸可外。此外则无事矣。又何可婴心。处之而不泰然耶。愿足下勉旃。

　　示王牧长周世父

　　尝谓天生万物。唯人最灵。此古语也。予则谓之不然。何也。盖人与万物。皆具灵觉之性。此性均赋而同禀者也。曷尝有人物之闲。毕竟所以异于物者。以其物具而不知。人则知其所具者耳。知其本具而尽之者谓之圣。知其当尽而不能顿尽谓之贤。知而肯求其尽者谓之智。知而不肯返求者谓之愚。知而不真。而求之太过者谓之狂。知而不明。执一介为必当者谓之狷。至若不知而妄求者谓之怪。与夫不知而不求。则物而已矣。嗟乎。此人与物殊。惟知与不知。求与不求之闲。虽相去毫厘。其失则千里矣。窃观三齐之君子。孰不心愤愤口悱悱。眇视千古。咳唾风云。虽伊周事业。犹不足观。及扣其心性。则瞠目结舌。及与谈心之妙。亦未尝不謦欬击节。及与之言佛。则望望然不顾。噫。知有心而不知有佛。是犹知二五。而不知十也。是以道术不明。而英明豪杰之士。亦不免坐蔽于此。此非知之过。其实不知之过也。又非不知之过。其实不信心之过也。予窃谓非真不信心。盖未有以真心告之者。假而朝夕以真心实语。熏陶渐染之。虽不能自信。抑将与之俱化矣。世之君子。生而闻见。乃耳目之常。即天纵之聪明。且将亦与彼俱化。故曰。习俗移人。贤者不免。斯言可畏哉。嗟乎。长夜之叹。为谁而兴。余今置身东海。空山大泽之闲。冒险阻。履危机。几不免虎口者。盖亦数矣。知我者。谓我心忧。不知我者。谓我何求。此所以抱长夜之叹。而饮泣与东海竞流也。虽然一管灰飞。而大地春生。一叶辞柯。而满空秋至。第感之不深。故应之不至耳。年来兹土二三君子。具丈夫骨。见信自心者。津津汗浃两腋。而阳和之调。将见。予将骨化长波。又复何憾。王生牧长。周生世父。以癸巳冬日。来入海叩。其道味天然。略无毫发。拘拘俗习。予深叹其为奇男子矣。虽然。牧长牧长。世文世文。皆知其本有。而肯求之者矣。予则有望于二子。不望子作佛。而愿其现宰官居士身而说法。将见般若根深。习俗浓厚。熏蒸变化。此土群蒙。若人若物。皆位之育之。而生极乐之乡也。子其勉之。子其勉之。何以称子。

　　示杜生

　　孔子曰。三军可夺帅也。匹夫不可夺志也。又曰。隐居求志。果何求欤。轲之言曰。持其志无暴其气。此圣贤教人。披肝露胆处也。夫螳螂怒臂以当车辙。此其志果何如哉。吾尝观世之学者。每曰有志于功名。或曰有志于富贵。或曰有志于忠孝。举似可佳。及乎稍遇挫辱忧患。饥寒贫病。不如意事。则气消神沮。呻吟困苦不可言。稍有忤逆。则忿不顾身。酒色淫荡。则乐以忘生。是则居常所云志者。未见如孔之所教不可夺。孟之所教持之也。此无他。盖隐居未尝求之耳。嗟乎。挫辱忧患。饥寒贫病。拂忤酒色。不大于车辙。而人不小于螳螂也。竟无一怒以当之。此何以故。学者深求此。可与言志。

　　憨山老人梦游集卷第十二
　　憨山老人梦游集卷第十三

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较

　　书问
　　与达观禅师

　　某钝根下劣。屈于尘习。适特地走人间。自以无谓。不期锡杖落此。岂知吾师精进力所摄持耶。昨礼座下。辱法爱。连宵彻夜。真言密语。如咒病龙。心心在云雨耳。即殑伽能领深恩矣。惟师一一辛苦中来。某一旦坐受其惠。竟何以报。想十方诸佛。定为此会生欢喜。发赞叹耳。此缘殊非小小。某愚痴。向谓琬公亦灵山会上人耳。匪蒙携过云居。亲见肝胆。则某此生。几不知此公矣。承命作复琬公塔院记。初不自量。将谓易易。遂莽卤承当。及至雷音。睹其真迹。不觉气缩。即以虚空为口。大地为舌。犹不能赞其功德。况方寸流注乎。因恳祈请法力加庇而为之。尤难措辞。马上至潭柘。思已过半。及睹师手书二经。庄严妙丽。读愿赞则泮然具足矣。十五日暮归慈寿。次日焚香礼祷。而后操觚属草。刚完使者持法音至。讽诵数过。欢喜绝倒。劳法身特现尘中。盖似慈悲太煞。使某何以当此。敬谢无量。塔记谨此报命。其文千二百余言。但某心血止此。有则尽吐之矣。其间但欲点染虚空。自觉少光焰耳。愿师印证。不吝郢削。无使琬公见屈。抑令观者增深佛种。惟慈摄受之。某和南言。

　　附达大师答书

　　真可和南。辱塔记。即率众焚香顶礼讫。疾读三四过。令人无地可以寄口舌赞叹也。苟非真得琬公之心骨之苦处。安能吐辞等刀锯。剖痛情哉。宁惟使琬老朽骨生春。即某足赖之不朽矣。如是扶植法道。将何以报海印主人。咄。一棒分死活时。决不敢作世谛流布。某再和南。
　　又。
　　憨山大师侍者某。此回出山。诸人以为突出意外。那罗堀主。此回来燕。圆成无量功德。岂惟诸人虑不及此。即堀主。亦不意憨头憨脑。闯入是非闹蓝。做许多好事。发古德之幽光。解众人之纷纠。而道人亦得托不朽于寸管。是无上供养。惭何以消。怖惧怖惧。怀静送经圆赞并小叙。谨奉命。即着如奇呈正。超如所持偈。不遑一为发挥。行恐触境逢缘。终被物使。奈何奈何。道人行踪。主人既还东海。即亦往石经矣。然再必一晤而别。尚有数语。似不可少者。某再和南。
　　又。
