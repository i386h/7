<!-- { "loadSidebar": true } -->
　　夫大地生死。颠瞑长夜。情关固闭。识锁难开。有能蹶起一击碎之。掉臂独往者。自非雄猛丈夫。具超世之量者。未易及也。历观传灯诸老。咸其人哉。余今于达观禅师见之矣。师讳真可。字达观。晚号紫柏。门人称尊者。重法故也。其先。句曲人。父沈连。世居吴江。太湖之滩缺。师其季子也。母梦异人授其附叶大鲜桃。寤而香满室。遂有娠。师生。五岁不语。有异僧过其门。摩顶。谓其父曰。此儿出家。当为人天师。言讫。忽不见。师遂能语。先时见巨人迹下于庭。自是不复见。髫年性雄猛。慷慨激烈。貌伟不群。弱不好弄。生不喜见妇人。浴不许先。一日。姊误前就浴。师大怒。自后。至亲戚妇女。无敢近者。长志日益大。父母不能拘。尝有诗曰。屠狗雄心未易消。盖实录也。年十七。方仗剑远游塞上。行至苏州阊门。游市中。天大雨。值虎邱僧明觉。相顾盻。壮其貌。因以伞蔽之。遂同归寺。具晚餐欢甚。闻僧夜诵八十八佛名。心大快悦。侵晨。入觉室。曰吾两人有大宝。何以污在此中耶。解腰缠十余金授觉。令设惊请剃发。遂礼觉为师。是夜即兀坐达旦。每私语三叹曰。视之无肉。吃之有味。觉欲化铁万斤。造大钟。师曰。吾助之。遂往平湖巨室。门外趺坐。主人进食。师不食。主问何所须。师曰。化铁万斤造大钟。有即受食。主人立出铁万斤于门外。师笑。食毕。径载回虎邱。归即闭户读书。年半不越阃。见僧有饮酒茹荤者。师曰。出家儿如此。可杀也。僧咸畏惮之。年二十。从讲师受具戒。尝至常熟。遇相国严养斋翁。识为奇器。留月余。之嘉兴东塔寺。见僧书华严经。跪看良久。叹曰。吾辈能此足矣。遂之武塘景德寺。掩关三年。复回吴门辞觉曰。吾当去行脚诸方。历参知识。究明大事。遂策杖去。一日闻僧诵张拙见道偈。至断除妄想重增病。趋向真如亦是邪。师曰。错也。当云方无病。不是邪。僧云。你错他不错。师大疑之。到处书二语于壁闲。疑至头面俱肿。一日斋次忽悟。头面立消。自是凌跞诸方。尝曰使我在临济德山座下。一掌便醒。安用如何如何。过匡山。穷相宗奥义。一日行二十里。足痛。师以石砥脚底至日行二百里乃止。游五台。至峭壁空岩。有老宿孤坐。师作礼。因问一念未生时如何。宿竖一指。又问既生后如何。宿展两手。师于言下领旨。寻迹之。失其处。至京师。参遍融大老。融问从何来。曰江南来。又问来此作么。曰习讲。又问习讲作么。曰贯通经旨。代佛扬化。融曰。你须清净说法。师曰只今不染一尘。融命褫师直裰。施傍僧。顾谓师曰。脱了一层还一层。师笑领之。遂留挂塔。知识啸岩法主。暹理诸大老师。皆及门去。九年复归虎邱省觉。乃之淞江。掩关百日。之吴县。聊城傅君光宅为县令。其子利根。命礼师。子不怿。子一日。搦二花问师云。是一是二。师曰是一。子开手曰。此花是二。师何言一。师曰。我言其本。汝言其末。子遂作礼。之天池。遇管公东溟。闻其语。深器之。师因拈蔷薇一蒂二花问公。公曰。此花同本生也。师分为二。德问公。公无语。因罚斋一供。遂相与莫逆。时　上御极之三年。大千润公开堂于少林。师结友巢林介如辈。往参叩。及至。见上堂讲公案。以口耳为心印。以帕子为真传。师耻之。叹曰。西来意固如是邪。遂不入众。寻即南还。至嘉禾。见太宰陆五台翁。心大相契。先是有密藏道开者。南昌人。弃青衿出家。披剃于南海。闻师风。往归之。师知为法器。留为侍者。郡城楞严寺。为长水疏经处。久废。有力者侵为园亭。师有诗吊之曰。明月一轮帘外冷。夜深曾照坐禅人。志欲恢复。乃嘱开公任恢复之事。而属太宰为护法。太宰公弟。云台公。施建禅堂五楹。既成。请师题其柱。师为联语曰。若不究心。坐禅徒增业苦。如能护念。骂佛犹益真修。遂引锥刺臂。流血盈碗书之。自是接纳往来。后二十余年。太守槐亭蔡公。始克修复。盖师愿力所持也。师见象季法道陵迟。惟以弘法利生为家务。念大藏卷帙重多。遐方僻陬。有终不闻佛法名字者。欲刻方册。易为流通。普使见闻作金刚种子。即有谤者。罪当自代。遂与太宰公。及司成冯公梦祯。廷尉曾公同亨。冏卿瞿公汝稷等定议。命开公董其事。万历己丑。创刻于五台。居四年。以冰雪苦寒。复移于径山寂照庵。工既行。开公以病隐去。续蒇其役者。弟子寒灰如奇。奇子幻予本及。最后弟子澹居铠也。初桐城吴公用先。为仪曹郎。参师入室。从容及刻藏事。师遽曰。君与此法。有大因缘。师化后。吴公出长浙藩。用冯司成初议。修复化城。为径山下院。藏贮经版。固吴公信力。亦师预谶云。师于嘉禾刻藏有成议。乃返吴门。省得度师觉公。觉已还俗。以医名。闻师来。慑甚。师伪为贾人装。僵卧小舟中。请觉诊视。觉见师大惊。师涕泣曰。尔何迷至此耶。今且奈何。觉曰。唯命是听。师立命剃发载去。觉惭服。愿执弟子礼亲近之。师来之日。觉夕餐。饭盂忽堕地迸裂。其诚感如此。师初过吴江。沈周二氏。聚族而归之。至曲阿金沙。贺孙于王四氏。合族归礼。师于于园。书法华经以报二亲。颜书经处。曰墨光亭。今在焉。闻妙峰师建铁塔于芦芽。乃送经安置塔中。且与计藏事。复之都门。乃访予于东海。万历丙戌秋七月也。予以五台因缘。有闻于内。避名于东海那罗延窟。慈圣皇大后。为保圣躬。延国祚。印施大藏十五部。皇上颁降海内名山。首及东海。予以谢　恩入长安。师携开公走海上。至胶西。秋水泛涨。众度必不能渡。师解衣先涉。疾呼众。水已及肩。师跃然而前。既渡。顾谓弟子曰。死生关头。须直过为得耳。众心钦服。予在长安闻之。亟促装归。兼程至即墨。师已出山。在脚院。诘朝将长发。是夜。一见大欢笑。明发。请还山。留旬日。心相印契。师即以予为知言。许生平矣。师返都门。访石经山。礼隋琬公塔。念琬公虑三灾劫坏。正法澌灭。创刻石藏经。藏于岩洞。感其护法深心。泪下如雨。琬公塔院地。已归豪右。矢复之而未果。乃决策西游峨嵋。由三晋。历关中。跨栈道至蜀。礼普贤大士。顺流下瞿塘。过荆襄。登太和。至匡庐。寻归宗故址。唯古松一株。寺僧售米五斗。匠石将伐之。丐者怜而乞米赎之。以存寺迹。师闻而兴感。树根为樵斧剥斫。势将折。师砌石填土。咒愿复生。以卜寺重兴兆。后树日长。寺竟复。其愿力固如此。江州孝廉邢懋学。延居长松馆。师为说法语。名长松茹退。邹给谏尔瞻。丁大参勺原。留驻锡匡山未果。遂行。过安庆。阮君自华。请游皖公山马祖庵。师喜其境超绝。属建梵刹。江阴居士赵我闻。谒请出家。遂剃发于山中。师詺名曰法铠。所谓最后弟子也。师复北游至潭柘。　慈圣圣母闻师至。命近侍陈儒致斋供。特赐紫伽黎。师固让曰。自惭贫骨难披紫。施与高人福倍增。儒随师过云居。礼石经于雷音寺。启石室。佛座下得金函。贮佛舍利三枚。光烛岩壑。因请舍利入　内。供三日。出帑金。重藏于石窟。以　圣母斋衬余金。赎琬公塔。遂拉予偕往瞻礼。属予作记。回寓慈寿。同居西郊园中。对谈四十昼夜。目不交睫。信为生平至快事。遍融老已入灭。为文吊之。有嗣德不嗣法之语。师在潭柘。居常礼佛后方食。一日客至。误先举一食。乃对知事曰。今日有犯戒者。命尔痛责三十棒。轻则陪之。知事愕。不知为谁。顷师授杖。自伏地。于佛前受责如数。两股如墨。乃云。众生无始习气。如油入面。牢不可破。苟折情不痛。未易调伏也。师与予计。修我　朝传灯录。予以禅宗凋敝。与师约。往浚曹溪。以开法脉。师先至匡山以待。癸巳秋七月也。越三年乙未。予供奉　圣母赐大藏经。建海印寺成。以别缘触　圣怒。诏逮下狱。鞫无他辞。蒙　恩免死。遣戍雷阳。毁其寺。师在匡山闻报。许诵法华经百部。冀佑不死。即往探曹溪回。将赴都下救予。闻予南放。遂待于江浒。是年十一月。会师于下关旅泊庵。师执予手叹曰。公以死荷负大法。古人为法。有程婴公孙杵臼之心。我何人哉。公不生还。吾不有生日。予慰之再三。濒行。师嘱曰。吾他日即先公死。后事属公。遂长别。予度岭之五年。庚子。上以三殿工。榷矿税。中使者驻湖口。南康太守吴宝秀劾　奏被逮。其夫人哀愤。以缳死。师在匡山闻之曰。时事至此。其如世道何。遂策杖赴都门。吴入狱。师多方调护。授以毗舍浮佛半偈。嘱诵满十万。当出狱。吴持至八万。蒙　上意解。得末减。师以予未归初服。每叹曰。法门无人矣。若坐视法幢之摧。则绍隆三宝者。当于何处用心耶。老憨不归。则我出世一大负。矿税不止。则我救世一大负。传灯未续。则我慧命一大负。若释此三负。当不复走王舍城矣。癸卯秋。予在曹溪飞书属门人计偕者。招师入山中。报书。直云舍此一具贫骨。居无何。忽妖书发。震动中外。忌者乘闲劾师。师竟以是罹难。先是　圣上以轮主乘愿力。敬重大法。手书金刚般若。偶汗下渍纸。疑当更易。遣近侍曹公质于师。师以偈进曰。御汗一滴。万世津梁。无穷法藏。从此放光。上览之大悦。由是注意。适见章奏。意甚怜之。在法不能免。因逮及。　旨下云。着审而已。金吾讯鞫。但以三负事对。绝无他辞。送司寇。时执政欲死师。师闻之曰。世法如此。久住何为。乃索浴罢。嘱侍者小道人性田曰。吾去矣。幸谢江南诸护法。道人哭。师叱之曰。尔侍予二十年。仍作这般去就耶。乃说偈讫。端坐安然而逝。御史曹公学程。以建言逮系。问道于师。闻之急趋至。抚之曰。师去得好。师复开目微笑而别。癸卯十二月十七日也。师生于癸卯六月十二日。世寿六十有一。法腊四十有奇。师生平行履。疑信相半。即此末后快便一着。上下闻之。无不叹服。于戏。师于死生。视四大如脱敝屣。何法所致哉。师常以毗舍浮佛偈示人。予问曰。师亦持否。师曰。吾持二十余年。已熟句半。若熟两句。吾于死生无虑矣。岂其验耶。师化后。待　命六日。颜色不改。及出。徙身浮葬于慈慧寺外。次年春夏霖雨。及秋。陆长公西源。欲致师肉身南还。启之。安然不动。予弟子大义。奉师龛至。经潞河。马侍御经纶。以感师与李卓吾事。心最恸。因启龛拂面。痛哭之。至京口。金沙曲阿诸弟子。奉归径山。供寂照庵。师临终有偈云。怪来双径为双树。贝叶如云日自屯。以是故耳。时甲辰秋九月也。越十一年乙卯。弟子葬师全身于双径山后。司成朱公国祯。礼师塔。知有水。嘱弟子法铠启之。俗弟子缪希雍。相得五峰内大慧塔后。开山第二代之左。曰文殊台。卜于丙辰十一月十九日茶毗。廿三日归灵骨。塔于此。予始在行闲。闻师讣。欲亲往吊。因循一纪。未遂本怀。顷从南岳数千里来。无意与期会。而预定祭日。盖精神感孚亦奇矣。师后事。予幸目击。得以少尽心焉。于戏。师生平行履。岂易及哉。始自出家。即胁不至席。四十余年。性刚猛精进。律身至严。近者不寒而栗。常露坐不避风霜。幼奉母训不坐阈。则尽命立不近阃。秉金刚心。独以荷负大法为怀。每见古刹荒废。必至恢复。始从楞严。终至归宗云居等。重兴梵刹一十五所。除刻大藏。凡古名尊宿语录。若寂音尊者。所著诸经论文集。及苏长公易解。尽搜出刻行于世。性耽山水。生平云行鸟飞。一衲无余。无容足地。严重君亲忠孝之大节。入佛殿。见　万岁牌。必致敬。阅历书。必加额而后览。偶读长沙志。见忠臣李芾。城垂陷。不欲死于贼。授部将一剑。令斩其全家。部将恸哭奉命。既推刃。因复自杀。师至此。泪直迸洒。弟子有傍。侍者不哭。师呵曰。当推堕汝于崖下。其忠义感激。类如此。师气雄体丰。面目严冷。其立心最慈。每示弟子。必令自参。以发其悟。直至疑根尽拔而后已。接人不以常情为法。求人如苍鹰攫兔。一见即欲生擒。故凡入室不契者。心愈慈而恨愈深。一棒之下。直欲顿断命根。故亲近者希。凄然暖然。师实有焉。于戏。师岂常人哉。即其见地直捷稳密。当上追古人。其悲愿利生。弘护三宝。是名应身大士。有人问师何如人。予曰。正法可无临济德山。末法不可无此老也。师每慨五家纲宗不振。常提此示人。予尝叹曰。纲宗之不振。其如慧命何。原其曹洞。则专主少林。沩仰圆相久隐。云门自韩大伯后。则难见其人。法眼大盛于永明。后则流入高丽。独临济一派。流布寰区。至宋大慧。中兴其道。及国初楚石无念诸大老。后传至弘正末。有济关主。其门人。为先师云谷和尚。典则尚存。五十年来。师弦绝响。近则蒲团未稳。正眼未明。遂妄自尊称。临济几十几代。于戏。邪魔乱法。可不悲乎。予以师之见地。诚可远追临济。上接大慧。以前无师派。未敢妄推。若据尧舜之道。传至孔子孟轲。轲死不得其传。至宋濂雒诸儒。遥续其脉。以此证之。师固不忝为转轮真子矣。姑录大略。以俟后之明眼宗匠。续传灯者采焉。以师未出世。故无上堂普说示众诸语。但就参请机缘开示。门人缉之。有内外集若干卷。行于世。入室缁白弟子甚多。而宰官居士尤众。师生平行履。不能具载。别有传。乃为之铭。铭曰。
