<!-- { "loadSidebar": true } -->
　　一切圣凡。皆本自住金刚心地。具足如来不思议智。但以习气熏发转变之力。而得成熟。故一切众生。各各八识田中。具十法界种子。特随缘熏发。故先后迟速不同耳。华严经云。菩萨有十种习气。见佛习气。于清净世界受生习气。行习气。愿习气。波罗蜜习气。思惟平等法习气。种种境界差别习气。若诸菩萨安住此法。则永离一切烦恼习气。得如来大智慧习气非习气智。故知染净二业。升沉两门。皆从熏习而生。不是无因而得。是知从上佛祖善知识教人。原无实法与人。亦无法可传可授。但凡有亲近者。独观其染净习气之厚薄。因其病而调伏之。惟执劳辛苦三二十年。耳提面命。朝夕参承。乃至困辱万端。逆顺千状。种种施设。无非以大般若光明。熏蒸无明业习。令其转染成净。使其自知本有耳。苟能自知其本有智光。内自熏发。日增月盛。一旦如大火聚。则向之烦恼业习。燎之如红炉片雪。如此则日用头头。遇境逢缘。皆大智用。是所谓转染污业习。而为般若智习矣。若转之净尽。彻底穷源。与十方佛祖转处无别。则但印可之曰如是如是。惟此而已。岂此外更有别法耶。由是观之。则从上三贤十圣。皆能转之而未尽者。故从般若所发十种习气。为金刚种子。以之劫劫生生。熏变无明。不净不休。终竟透皮而出。此所以毗卢世尊重愿行也。德宗始发迹于蒲。从法亲妙峰师。因得事老人于清凉。以至海上。将二十余年矣。所历辛苦。不可殚述。为法恳诚之心。未尝一念稍间。老人唯以不思议智炬照之而已。竟未一启齿向上事也。待其自信自肯。方不自负己灵耳。渠以本愿。请老人为敷扬者有年。老人未之首肯。甲午冬日。从老人于京之大慈寿寺。雪夜请益。哀泣自叙其志愿云云。老人为信笔书此。明年春二月。老人即以弘法因缘。致　圣天子怒。逮及于渠。实出九死。余戍雷阳。宗复自蒲万里。问老人于瘴海间。相值五羊。乃出此卷。老人展之。则见其光明夺目也。遂赘之以此。

　　普贤行愿品题辞

　　毗卢遮那如来。居华藏界。菩提场中。为地上菩萨。说华严经。有三千大千世界微尘数偈。一四天下微尘数品。即龙胜大士。尽出世间智。不能数其品目。而此品者。略本之略本也。惟我卢舍那如来。旷劫所修广大因行。所感华藏世界。殊胜庄严。其因地本行。不出普贤十种大愿。而此愿者。乃称法界心。极法界量。包摄无遗。故曰愿王。然修行之要。成佛之速。无越乎此。所谓一念消灭无量恶业。一念成就无量善根者。譬若金转轮王。梦入阿鼻地狱。受大剧苦。无可哀救。怕怖慞惶。奔驰狂呼。欲逃而不得。一旦叱咤。极力猛醒。向之苦事。求之而不得。现成受用。种种本自具足。此所谓梦幻法门。以智而入。唯在自心。不假外求。故曰心净则佛土净。门人郑扩发菩提心。归依净土。余教之以专诵此品。一旦生死梦破。何患不睹华藏现成受用乎。

　　题安乐行品后

　　予少读四教仪。见天台大师。判五种法师。为观行位。窃有疑焉。既见法门之有以持经为行者。动则诵法华经百千部。及察其律身持心。多未能与经淴合。是知持经之难矣。及予述法华通议。至佛赞法师之功德。有供养者。其福过于供佛。有毁谤者。其罪重于谤佛。此我世尊金口诚言。及见持经之法师。现在父母所生肉身。即得六根清净。按六根清净。当在七信菩萨不退者。以永不退堕生死也。何持经之功一至此邪。是知持者。不在纸墨文字。而在离言妙契佛心。佛之慧命。由是相续而不断者。宜其功德殊胜然矣。某人受持此经。于安乐行中。有所契入。故专持之。此乃世尊教诸末法。持经弟子第一妙行。即如来之家法也。从是而入法华三昧。悟佛知见。固无难矣。

　　题刻药师经后

　　经以药师名者。盖依本佛而称也。至圣无名。以德彰名。然佛为三界医王。善治一切众生心病。故称医师。是则一大藏教。乃对症之妙药。而众生之病。以痴爱为根。病根不除。而欲出生死渡苦海者。讵可得乎。问曰。经云求官位。得官位。求男女。得男女。求长寿。得长寿。求安乐。得安乐。皆众生之痴爱也。佛意本欲众生离之。今有求而必遂者。岂非增益痴爱耶。答曰。非增益之。实欲离之耳。以众生不信自心是佛。故颠倒迷途。溺于爱河。佛以广大慈悲而拔济之。不能顿出。特设方便以引摄之。即其所爱而诱进之。所谓以楔出楔。以毒攻毒。故云。先以欲钩牵。后令入佛智。则世间之爱。可潜消而默化矣。众生始以不信自心之惑。如贪财者。而梦金宝。生大欢喜。致大欲乐。且金宝欲乐。岂自外至耶。众生处此梦宅。种种希求。佛以如梦幻法门。而调治之。痴爱重。则信佛愈极。信至极。则自心痴爱。化而为佛知见矣。又如置酵于乳。而成酥酪。必转醍醐。此经是佛以醍醐甘露之药施众生。能服之者。岂不顿祛百病。获长寿哉。居士刘峤。刻经以施多人。正若长者。于四达通衢以妙药施人。但能信受而服之者。则心病顿瘳而随求必应。其药师之号。岂虚称哉。既信自心。则观此经。不属纸墨文字矣。

　　白衣陀罗尼经后跋

　　白衣陀罗尼经。乃我圆通大士。从大悲心中实际流出。故世之善男子女人。苦于无嗣。志心持此。求无不感应如响。且往往应之者非一。而不信者亦非一。又有持而不应者亦非一。此何以故。以我大士依本师观音如来。授如幻闻熏闻修金刚三昧。现三十二应身。十四无畏功德。与十方三界六道众生。同悲仰故。法界众生。欲求男者。诞生福德智慧之男。生者皆白衣重胞。以示大士不诳众生之验也。虽然。此男者。果何自而来耶。若即大士现身。而大士不迷。安得所生之男。一一如慈悲现身之士。若非大士现身。又何以求大士而得生。此理难窥。故信之者希。不知大士。既与一切众生。共一悲仰。是则大士悲仰之心。即众生愿求之心也。其求者。果如大士之心。而大士之心。亦即求者之心。如镜交光。影影互现。又如谷响。声叫声应。未有自心而不应自心者。故曰。自心取自心。非幻成幻法。是则所求之男。实是求者自心所变现。不如是求。故不应耳。所以求而得智慧福德何也。盖寻常男女。纯以淫欲之心求之。故多愚痴。原非智慧心所生也。今不以淫欲心求。而求之于大士。则是原出智慧。智慧。福德之本也。所生福德智慧之男。所谓声和响顺。形直影端。其理无疑也。子寅周伯子。笃信此法。一日入山。焚香作礼。乞书此经。然我亦从大士耳门而入三昧者。第恐子寅。不能作如是观。故书写已。又从而解说之。

　　跋姜大隐百城烟水卷

　　余尝读清凉传。至无着入金刚窟。与文殊茶话间。见诸大士。自云中冉冉而下。因问此众龙象。何自而来。殊曰。此吾窟中一万眷属。各于十方世界。利生缘毕而归也。又问世何不知。殊曰。或现帝后妃女国太母身。或现宰官居士黄门长者比丘僧尼。随类皆入。化化无穷。安可以迹较之耶。今观　圣慈御笔。赐姜常侍百城烟水卷。及诸大宰官题咏诗。则不必更疑文殊也。姜公别号大隐。为慈宁宫侍中。其所以荷担如来。辅弼圣化。建立三宝者。功最居多。故能获此密印。不减髻珠之赏。公当持此。以为利生之劵。他日归来窟中。想文殊见之必合符验也。

　　佛顶尊胜陀罗尼咒跋

　　诸佛同证秘密心印。得成无上菩提。含之以为三德秘藏。吐之以为万行庄严。持之以为利生事业。诵之以为洁己妙行。是故一切诸佛因之而成道。一切菩萨因之而转邪。此则凡所谓密咒者。皆称尊胜。而此咒者。出自毗卢灌顶。为法身所演。又尊胜中之尊胜者也。若书之幡幢。风之所到。影之所临。触之者。皆能离苦得乐。又况行之持之。于心含之。而为心印者耶。故首楞严曰。若有众生欲习难除。但当一心。诵我佛顶光聚秘密神咒。淫火顿除。如汤消冰。应念化成无上知觉。噫。一切众生。皆以淫欲而正性命。今一持此咒。则命根顿断。生死永离。又何况彼区区贪嗔痴慢。不化为无上菩提真种子耶。行人明宽。持此有年。今乞海印老人书写此卷。将终身佩带。持诵不忘。老人嘉其志行。助其坚强。乃为书之。又赘之以此。将以策前程示来学者。

　　八大人觉经跋

　　此八大人觉经。予昔居海上。时时书示弟子辈持诵。今来忘矣。昨达观师。偶以元雪庵大师。擘窠大书刻本。寄予读之。恍然如睹故物。一向藏之箧笥。未尝拈出示人。兹小金山镜心上人。偶持此册来。乞书法语。余乃跃然。为书此经一过。因叹曰。此足以占感应道交。时节因缘所会耳。佛为众生说法。唯待机宜。故曰。久默斯要。不务速说。所以未曾说。说时未至故。予初入粤。未见有僧徒酷嗜佛法者。偶一日。过金山上人。乃持所请诸名公。共书四十二章经一册。请予跋语。自是缁白弟子。书四十二章经者数人。予因为菩提树下新学沙弥。讲说一周。得闻此经者。不啻百什人矣。其机盖自上人发也。此经乃一切世间诸天及人所希闻者。予生平喜以此经施人。而独于此地。其机不发。今又因上人而发之。其事盖亦奇矣。何也。以佛说法。唯待机而动。迫不得已而后应。如洪钟[竺-二+虞]受。随扣而响。是知此段因缘。非特尔也。良以一切众生。寝此大光明藏。而沉瞑于长夜之梦。从来不觉久矣。非大觉不足以破大梦。非破大梦。不足以称大人。不唯能觉人者为大人。而能奋力勇猛自觉者。亦大人也。是则能大觉而后为大人。唯大人而后能有大觉。以一念之觉。而破永夜之梦。岂细事哉。嗟乎。予观大地众生。同禀此觉。无非大人。第无大人以开觉之耳。吾佛世尊。独称大人。其灵山一会。英杰之士。与夫拈花之破颜。少林之面壁。以至六传五派千七百人。皆所称自觉觉他。而为有力大人者也。是皆与人同耳。嗟乎。一切众生。皆证圆觉。所以迷闷而不入者。非觉违拒诸能入者。要之于此八法。不能觉悟。故于生死关头。不能掉臂。由此甘受沉沦。驱驰苦趣。伶跰辛苦。客作贱人。不能得称为大人耳。上人能杰然触发此机。岂非千金之子。流落穷途。一旦而发思归之念者耶。今吾所书此八大人觉经。实雁足家音。展之即得故乡消息。试时时展之。勿暂忘归计。致慈尊盻盻于常寂之乡。而倚般若之门也。

　　释迦观音志跋

