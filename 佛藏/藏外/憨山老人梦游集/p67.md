<!-- { "loadSidebar": true } -->
　　将军少从父行入粤。志在疆场。经涉山海。捣平寇盗。无役不有。无战不克。视险如夷。复渊如陵。凡诸岛酋。情形备殚。东倭发难。谈者望重溟若登九天。视其焰如入火聚。两粤节制司马公。日与群僚计画。咸束手无策。时荐将军往侦之。具得底里。东事遂以平。还报业已失故主。将军功竟无以自鸣。惟步趋行伍。无复敢言天下事矣。然皆上下举知将军能。卒不能以振将军也。每遇盗贼盘错。则当事者。莫不力言将军将军。恨不以将军坐隗上。事既则曰。非我不能也。时若有言将军者。则亦皆曰。将军将军哉。故将军竟以名生忌。以能致祸。几不免者数矣。时则向之称将军将军者。则又皆以绳墨自多。且恐入将军不深也。呜呼。世故如此。岂复敢言丈夫事哉。南夷犯顺。诸肉食者色皆墨。将军时在囹圄中。予思有以任疆场之肩负者。舍将军指不再屈。遂力请出将军。多方调护。置之前锋。将军犯重涛。陟峻岭。连战及花封。攻巢破穴。杨大将军知将军。故不蔽其能。而斩馘俘掳之功。最于行闲。将军竟以忘身一创。心膂俱竭。事竣。一病而死者几矣。由是而知将军数亦奇矣。将军至是。亦深知其不偶也。乃负妻戴子而归。将为五湖之游矣。将军尘埃中人也。余非以意气许可将军者。盖蟷蠰怒臂以当车辙。孰不知其力不足哉。然而一怒以当之。非在力也。余以是知将军。若九方之相马。岂可以牝牡骊黄以尽其质哉。余以是感慨世之皮相者。规规乎毛色之闲。非余所以称将军也。行过曹溪。将别余。适遇于江上。留连信宿。乃为诗以言别。非以将军能高举也。辞不及意。笑不在言。

　　周子悟一篇序

　　周子希颜。字如愚。泰和人。三世孤贫笃孝。苦心堪舆。海内名公大人。莫不折节倾心。信若谷响。以其言有征。而事不爽。故听若声音。奇验非一。己卯秋杪。因韶太守任使君入曹溪。曹溪为六祖大师法身住处。其山创开于梁初。神僧智药大师。谓与西天宝林无异。不世道场也。余以凋弊窃疑之。质诸周子。周子曰。阴阳不经故也。以其左来而右去。故始大而终小。即此一言。疑滞顿释。由是而知周子之言形家。非直形也。及出悟一诸篇。益见周子之得于自性之真。特藉形以发其奥耳。尝读王维诗云。山河天眼里。世界法身中。且眼不能着纤尘。而曰容山河。法身不可以色相。而曰包世界。繇是观之。又奚可形色言之哉。此理之微。诫不可言传。而在妙悟。故周子之论山川。必本诸真气。真气聚而成形。譬若人身。必有周身之血脉。脉之融会而为穴。故凡人之生也。病苟砭得其穴。则足以启死生。人之死也。葬若阡得其穴。则足以化凶吉。固其理也。语曰。天地同根。万物一体。是则大地一形也。阴阳一气也。死生一致也。以一气而视大地。则目无全牛。以一穴而视死生。则脉无遗发。若从一叶以视阳春。则化工不易一缕矣。由是而知周子之视形。非在形也。在使其形者也。原夫四大各遍。五行互融。皆本于性情。由性昧而为空。太极也。空暗而结色。四大五形。于是乎变。形之本也。性变而成形。天地而位矣。传曰。致中和。天地位。万物育。此理之至也。内外五行。原出于一。情与无情。共一体也。人之生也。动而有知。得天地之中者。则于一身为聪明利达。故其死也。静而有灵。得山川之和者。则于子孙致福寿康宁。天人合德。其理至微。所云葬乘生气者。其是之谓乎。予以是知世惑于堪舆。而妄为祸福之论者。皆不识一之故也。周子之悟一。非特为形家言。而其术亦非为求形者说。盖本诸身而求乎性也。故其名曰。悟一。旨哉。是则有形之论。前无周子。不能发古人之秘。后无周子。不能知阴阳之实。余谓其书可传。故三复深饫而致意焉。特序以发之。

　　赠太和老人序

　　老人不知何许人。掀髯瑰玮。肩横一杖。足遍诸方。随身佛事。到处指迷。见形而归心。聆音而解缚者。不知其无量亿众矣。云行鸟飞。飘然度岭来游于粤。余睹其短发萧骚。双瞳炯炯。烨若明星。声音如钟。听其议论风生。机锋电卷。随其所应。而为现身说法。察其根性。应以何法而得度脱。即其所应而度脱之。于儒则揭尽性之旨。于老则启玄妙之枢。于释则无非佛事。乃至邪魔外道。铁腹水潦。靡不迎刃摧锋。望旌息鼓。故其道不虚授。言不虚发。如养由之射。师文之琴。拈矢应弦。理徽出水。若此者。亦不计其几百千众矣。且其胸次豁然。了无滞碍。其来不将。其去不留。如古所称得无碍解脱者。非欤。余与老人。游戏于漭漾之墟。逍遥于旷荡之野。不知此身之在天地。外物之在此身也。神怡心醉。如兀如痴。老人方将曳杖而游于寥廓。余蘧然惊觉。追之水[陟*页]。乃歌以送之。歌曰。云之旌兮前征。雷之鼓兮无声。风飘飘兮吹衣。树渺渺兮含情。君之心兮不生。我所思兮神征。望不及兮天际。重归来兮梦惊。

　　寿曹溪前住持东湖贤公八十一序

　　曹溪前住持东湖贤公。生于前丁亥岁。今历四百八十甲子矣。七月二十三日。乃出胎时也。山中诸大弟子。独称公为最上耆年。感公德教。素孚于众心。各各欢喜。烧香散花。而作供养。一时作礼。请予作具寿因缘以寿公。余欣然为众而作是言曰。夫寿者相。出于我人众生也。故吾佛世尊。斥而不许。且云童寿。又云无量寿。是又以独称何耶。盖童寿者。谓童年而有耆德也。是以德。不以年。曰无量寿者。是以心不以形也。以其此心。先天地而不为老。后天地而不为终。超四时而不迁。括十方而无量。故古之真人。悟此心者。万古不磨。千秋若在。是以吾佛。自谓我处灵鹫山。常在而不灭。若吾师六祖。道骨凝然。法身常住。斯岂以形骸之可拘拘。色相之可拟议者哉。是故吾徒为佛祖儿孙者。端在悟明此心。不以世数为久近也。历观传灯所载千七百人。尽出曹溪一脉。是皆悟明此心者。故以心印心。如续长夜之灯。以证不生不灭之果。斯实由生以入无生。因灭而至不灭。不灭则法性常生。无生则真常寂灭。斯则寂灭而生。则无生不生。即生而灭则灭而不灭。此实千圣之真传。一心之要旨也。由是观之。则人同此心。心同此寿。无疑矣。惟公生于曹溪。而长于法门。老于佛事。由先以己身为众身。故今得以众寿为己寿。且兹山之众千人。人各有心。心各其寿。诚以众寿寿公。则复以公寿寿众。如是展转以历无穷。如以一灯传千灯。灯灯相续而无穷无尽。此则众心之寿固无穷。而公之寿亦无量矣。以是而知八十之年。如马体之一毛。太仓之一粟也。今也集众心以祝公。期公以此心而为寿。以公之岁。岁岁如今。寿公之人。人人不减。回睹世尊拈花之日非遥。六祖挥尘之时不远。斯较童年而耆德者。犹以蚊睫而注沧溟也。大众闻说。欢喜作礼。持此以寿。

　　赠良医杏山梁先生序

　　予放岭海十有八年。驱驰炎荒。饱饮瘴烟。顾有漏形骸。自非金石。日见衰朽。诸病交作。癸丑夏六月。偶患背疽若覆盂。楚痛难堪。医者束手。谈者皆推梁先生。先生天性好饮。凡以病告。初不计利。终不伐功。居乡里。循循谦让。有古人风。予病笃时。市人告予仆曰。闻尊者恙。得梁先生即愈矣。言未讫。而先生到。若神灵所邀。即请先生视之。曰此蜂窠疽也。形如蜂窦。窦。日生三子。若日久则层叠侵骨。不可治矣。幸早发药可无虑。先生治之之术多方。言痛痛止。言肿肿消。言腐腐溃。随病应手。无不立效。药无金石。咸用众草。予视先生之治病疡。洞见肺腑。技若弄丸。克期收功。若有神焉。初先生治数日。或举他医。先生欣然让之。无难色。既而他医治不可。先生复来无异辞。是知艺高而心虚。时从医未决请祷再三。独许先生。诚天假也。感先生之治予病。因思古语。丈夫处世。达则为良相。不达则为良医。方今天下之病。百孔千疮。不啻予之一身也。医治者谁耶。即有卢扁之手。举之未必信。信之而未必用。况讳疾忌医。欲求完复太和元气。而收回生之功难矣。先生之活人若有神。回生之功非一。初不责报。积为阴德。愿先生之子若孙。推先生之术以治天下国家。应手而捷。则先生之泽流无穷。又不止今日之活我。若人也。先生向未生子。医予之次月二日。举一男。咸谓冥德之报也。故喜为先生贺。而赠之以言。

　　别陈生明瞻序

　　万历初。余乞食长安市。会夷山陈先生。众中一见。即识予为畸人。遂与莫逆。予时先知岭南有欧桢伯。与先生同客燕市。自尔余谢人闲世。先生亦游宦途无闻焉。丙申岁。余奉　诏遣岭南。二月至五羊。访先生则成千古。时晤明瞻。为爱弟也。夷山先生。豪举超卓。翩翩有出尘之思。明瞻则精敏沉潜。循循雅饬。溶溶漠漠。澹然了无世俗态。余器重之。每见默无一语。且于予言无不悦。及乃兄勋卿菜峰公挂冠归。卜西园于龙津。与浮丘光禄惟吾王公密迩。时时招余斋食两园之闲。一饭必以明瞻先。明瞻从二老无外游。惟二老节义。为一代人伦冠。不独重岭南。明瞻生于重。而长于重。且习于重。不独知所重。而固有所重也。明瞻八岁能举子业。十岁能诵古文辞。其父见背。菜峰公以子视之。及长。而菜公且投闲。日与明瞻讨论古今上下人物。咸指其所重者畀之。以融其性习。此又明瞻养得其重矣。无惑乎明瞻不屑屑以轻于浮俗也。子曰。君子不重则不威。学则不固。是知君子之学。固以重为本也。尝试论之。人生之性也。本直质而无伪。第以前识导情。浮华诱志。故本丧而质渝。明消而暗长。是则不惟托根失地。抑为所附匪亲。故日流于洼下。渟滀其污浊。致使不磷之体渐磨。不淄之质暗垢。颠瞑而不寤。火驰而不返者。众矣。此圣人所以贵亲仁。释老所以重离欲也。余目睹明瞻于此。十年如一日。始终如一念。毁誉如一心。不以离合异情。不以去就贰志。即其攻苦茹淡。孝弟笃诚。此固天性良然。而实以亲习有本。传曰。重为轻根。静为躁君。故圣人之学。得其重而轻则随之。专其静而噪则化之。此仲尼轻不义之富贵如浮云。老薄万钟如敝屣也。苟能得其重。则穷达一致。死生同条。古今一贯。以此足征方外之学非妄谈。西来之宗非迂怪也。余与明瞻游一纪。未尝一言及于禅。以明瞻早以重自珍。又何禅之有。今言别。亦不外此。明瞻志之。

　　方子振奕微后序

