<!-- { "loadSidebar": true } -->
　　遥向曹溪问镜台。入门一见笑颜开。身将庐岳闲云至。心带燕山白雪来。生死历穷天外路。寒暄写尽岭头梅。故人但得如君思。此念令余早已灰。

　　甲辰曹溪奉台檄还戍

　　烟霞元自邈风尘。渴爱林泉敢认真。老去心如无火木。生残形似再阳春。乾坤不许逃禅辈。礼法难忘出世人。独有空山猿鹤侣。频随清梦伴闲身。

　　旧同妙峰师游河东万固寺今闻重新赋此寄怀

　　四十年曾乞食过。祗陀精舍傍恒河。中条山涌青莲髻。华岳云腾碧海波。城郭千家还舍卫。法身三展变娑婆。何时重荷降龙锡。麻谷床前再羯磨。

　　登乌迳水楼

　　穿云过峡度平田。行尽溪源见市[廓-享+墨]。一线河流通大海。四围山色拥青莲。楼当水月清凉土。人入空居自在天。可似桃源避秦地。往来但不是渔船。

　　端州寿冯元成使君

　　廊庙江湖向各天。相逢岂是此生缘。居官善用慈悲行。应世安心自在禅。止有禄金堪布地。更无尘迹可随眠。昙花一现三千岁。今喜重开北斗边。

　　舟中苦雨谢钟二子见过

　　积雨阴云昼不开。蓬窗深喜故人来。松花独许攒眉酿。莲社宁辞作赋才。世事只看如指马。此心不说比寒灰。坐听日暮城头笛。阵阵轻风送落梅。

　　江上感怀

　　风雨萧萧江上舟。飘零才见养空游。梦回松顶栖云鹤。闲看沙头戏水鸥。书札不须劳北雁。世情早已付东流。百年已过三之二。纵有余生总是浮。

　　南征道中遇雨

　　北风吹雨暗山城。岁暮天涯尚远征。避世想从麋鹿队。畏途心折鹧鸪声。十年瘴海孤蓬转。一夕霜华两鬓生。策马冲泥投野宿。不堪回首暮烟横。

　　寄燕都慈寿寺别山长老

　　当年一钵久过从。长夜披衣听晓钟。饭食每怀香积界。经行常忆妙高峰。潜消瘴热心含雪。暗记流年手种松。为扫莲花师子座。待余重举绝言宗。

　　结夏法性若惺炯公蕉园

　　蕉园何似坐祗园。为借清风暂解烦。绿叶几供怀素笔。重阴犹覆译经轩。(有房公译经笔授轩)护生不许朝持钵。习定还应昼闭门。闻道本来无一物。故今终日对忘言。

　　邹子胤过访因示

　　为参向上访曹溪。底事分明本不迷。晓院风生吹翠竹。春山雨过长青藜。闲来始觉诸缘静。悟后方知万物齐。最是唤人亲切处。五更梦破一声鸡。

　　德山礼祖后过定王陵

　　当年一棒圣凡分。的的真机泯见闻。香火千秋占王气。河山终古覆慈云。空林麋鹿仍随麈。净土莲华已属君。杖倚春风还伫立。夕阳紫翠正氤氲。

　　衡阳湖东结庵初成刘存赤钟衡颖远来相慰遂同度岁

　　一载神交费所思。相逢喜见岁穷时。扁舟雪夜来千里。净土莲花种一枝。已老形骸俱长物。从头日月是新知。匡山莫谓当年社此地重开定可期。

　　将东游赴花药寺斋二首

　　舍卫城西古道场。偶过三匝礼空王。观心已入唯心土。说法还登善法堂。香饭能令多众饱。醍醐独许利根尝。当人未即轻拈出。傥可重来再举扬。
　　祗园开向大江西。地涌莲花最可栖。佛国远超诸相外。法身高与四天齐。暂来即请登华座。久住应频信杖藜。可惜过从归去曰。不堪回首重凄凄。

　　过花药寺梅雪堂逊庵宗师故居

　　梅雪堂开骨更清。斋余闲步一经行。香浮石室花初放。影入冰壶月倍明。断臂岩前留旧迹。怀人笛里忆新声。只今若问西来意。只履谁能识去程。

　　过九峰礼无念祖师

　　梵王宫殿隐烟霞。门外红尘世路赊。山自九峰开净土。僧从千叶坐莲华。光浮石室留　宸翰。影落诸天护绛纱。若问西来端的意。分明全付一袈裟。

　　宿九峰方丈贻闻圆长老

　　遥向名山礼法坛。此心须乞祖师安。九峰夜月侵人白。万壑松风入骨寒。已灭慧灯重发焰。独留衣钵许谁传。应知天帝归依日。狮子音声话未残。

　　率诸弟子赴汉阳王章甫斋

　　郊园遥访汉江湄。一似毗耶集众时。香饭饱餐天上供。玄言喜见郢中辞。平田旧是裁衣式。高柳新垂洒露枝。风雨夜深心境寂。清凉疑坐藕花池。

　　信宿天光上座接待寺

　　荆棘丛中古道场。廿年辛苦为谁忙。堂开四海来龙象。梵呗三时礼法王。域内圆成华藏界。眉闲常放白毫光。瞻依已入唯心土。向上何须再举扬。

　　过曲阿喜逢王东里明府

　　出水青莲住世心。轩车亦似在山林。空花镜像尘何寂。孤月寒江意更深。鹫岭想从亲受记。毗耶应是旧知音。相逢一句无生话。觌面分明不用寻。

　　登径山凌霄峰

　　独上高峰倚杖藜。侵人空翠转凄迷。西来二目如鹏翼。东去千山似马蹄。绝壑久称狮子窟。空林终许象王栖。只今欲说无生法。尘尾才挥万象低。

　　寄五岳蔡使君

　　曾向曹溪结胜缘。别来冷落祖师禅。时谈不二思摩诘。每话无生忆大年。自信宰官为示现。谁知案牍是真诠。雪峰枯木堂前月。此夕因君缺又圆。

　　喜归匡山

　　历遍江湖久倦游。青山直到老方投。形骸已谢空花影。世事都从逝水流。寂寂闲身云作伴。萧萧白发雪蒙头。余年不必论多少。一念无生旷劫休。

　　林观海明府陈赤石大参入山见访

　　匡山白社忆当时。此日高轩最可追。入处即能忘世虑。到来全不用攒眉。身披万壑云容湿。坐待千峰月色迟。一夕清言成胜迹。乾坤自古重心知。

　　乡人至

　　少小离乡不记家。回思往事总堪嗟。故人犹想儿时面。枯木难开旧日花。河畔柳枝垂晓露。门前山色带朝霞。唯余此景年年在。不必从前问岁华。

　　送修六逸公归家山

　　廿载殷勤伴瘴乡。又随瓶锡走诸方。参玄直上金轮顶。入室还依大法堂。归去家山虽有意。老来泉石岂能忘。余年傥未填沟壑。迟尔同栖寂灭场。

　　心光法侄持雪浪恩兄手泽读之有感

　　君来忽忆故人情。究竟难忘出世盟。乍见遗言犹对面。细思谈笑似多生。知从兜率居高座。直入菩提岂计程。傥再相逢如昔日。肯教同伴不同行。

　　中秋喜陈祠部无异入山见访

　　遥问空山鹿豕群。巾车入谷到斜昏。披襟细语论衷曲。煮茗焚香坐夜分。喜对月明心似镜。深观世事倏如云。当机若问西来意。一物全无把似君。

　　示众

　　平生踪迹任前缘。惭愧形骇未脱然。一片闲心随处见。无端白发暗中迁。自知来日皆除日。谁信添年是减年。回首家山归去后。万峰高枕石头眠。

　　寿觉休缪居士

　　居士由来应现身。金刚心地净无尘。调生久悟无生忍。住世还同出世人。摩诘法门非是默。庞公妻子不为亲。精神已入莲华藏。劫念何须问大椿。

　　山居十首

　　平生踪迹任东西。投老那能择木栖。纵使脊梁刚似铁。奈何胫骨软如泥。闲从绝壑看云起。坐倚千峰听鸟啼。不必更拈言外句。现前声色是全提。
　　依岩结构草为庵。乍可容身止一龛。但得心源归湛寂。任从世事付痴憨。三竿日上还高卧。丈室云封不放参。佛祖直教踪迹断。何须前后列三三。
　　回看五浊气氤氲。群闹啾啾器里蚊。瞥念未兴迷悟绝。一微才立圣凡分。青山自许容藏拙。火宅谁能为救焚。翘首长空双碧眼。不堪大地总浮云。
　　堪嗟往事梦中游。翳眼空花不可求。心路信如云散月。形骸任似水浮沤。生存一息余三寸。老入千峰胜十筹。从此人间踪迹断。更无忧喜上眉头。
　　藏修今已遂初心。自昔居山不厌深。空外任从千嶂列。目中岂受一尘侵。松风时说无生法。流水长鸣太古琴。入室何劳重竖拂。当机荐取在知音。
　　幽岩兰蕙有余芳。习习松风送暗香。暂借闻熏开性地。胜倾甘露灌枯肠。心心直入莲华藏。念念常明般若光。知足便登兜率界。何劳此外觅西方。
　　春深寒谷笋生芽。又见松梢渐发花。一钵待来充午供。众僧专等试新茶。空无神力诸天饭。富有庄严五色霞。为问长安歌舞客。几曾飞梦到山家。
　　三冬拥衲坐枯禅。喜见春光最可怜。瓦鼎野蔬将献供。地炉松火渐无烟。青山覆雪重开面。白发防寒已及肩。幸作太平云卧客。焚香朝暮祝尧年。
　　旧游恍忽是前生。每忆行藏暗着惊。此日青山当日梦。今时白社旧时盟。酬机但用无星秤。娱老唯留折脚铛。若问西来端的意。曹溪一派水盈盈。
　　何事当年爱离家。难忘旧着破袈裟。只因未了多生欠。不是从前一念差。半世业缘同梦幻。百年妄想等空花。归来剩有青山在。岂忍将金去博沙。

　　卧病

　　蒲团香案日生尘。老病难容世外身。入梦泉声清彻耳。到床月色冷侵人。闲心不与诸缘合。白业唯存一念真。究竟要知归宿处。莲华已结未来亲。

　　酬陆使君景邺

　　高车几度过空山。历尽千峰直破关。有舌不能酬密谛。忘机正可对衰颜。飞来白雪寒相照。望入青云思更闲。遥忆辕门端坐处。匡庐时在两眉间。

　　寄仰山静光禅人

　　一自匡庐问法归。别经岁月信音稀。顾予已入无生忍。知尔常参向上机。雨过云开山骨瘦。春深日暖蕨芽肥。何时再振床前锡。拈示西来屈眴衣。

　　忆山居六首(有引)

　　余圜中宛居深山因而有述。
　　榾柮千年火。支撑独木桥。往来人境绝。庵主澹无聊。
　　白雪在檐前。飞来日如故。不是尔无心。如何常共住。
　　明月挂寒空。光彻寒潭底。上下本自同。看来无彼此。
　　流水不是声。明月元非色。声色不相关。此境谁会得。
　　风从何处来。众响动岩穴。静听本无声。如何有起灭。
　　身在千岩里。门前路不通。寂寥谁是伴。唯有数株松。

　　舟泊珠江

　　月色澹如水。潮平寒似空。孤舟横野渡。人在有无中。

　　军中道场吟四首

　　朝闻鼙鼓声。暮听金磬响。动静虽不同。唯在知音赏。
　　旌旗蔽浮云。幢幡影朝日。试看生杀机。兵不似禅密。法鼓震龙宫。喊声动天地。何似众窍风。噫出大块气。
　　曾坐东海上。惊涛怒破山。今闻震天雷。入耳心逾闲。

　　寄王金吾

　　偶会忽言别。再晤应更难。思君心似雪。飞梦蓟门寒。

　　喜友人至

　　人生会合期。杳如风雨夕。与子未见时。宛似云中日。

　　偶成四首

　　风吹杨柳花。东西南北走。岂是爱随他。自身元不有。
　　野雉在樊中。粱食亦不少。何似处山林。饮啄随时了。
　　豹隐南山雾。常恐罗网侵。只以皮毛故。是为身累心。
　　膏火照夜行。人益己受损。岂不自爱惜。生质固所禀。

　　忆家山竹池

　　万竹飞晴雨。双池引石泉。别来三十载。日日忆栽莲。

　　琼山

