<!-- { "loadSidebar": true } -->
　　往于海上有缘。幸得一接光容。睹其貌粹骨刚。心知为最上根器。第机缘未熟。徒有赤心一片。未敢遽然吐露。譬若宿种已深。特时节未至。必待时雨溉灌而后发。此必然之理也。自尔鄙人。以业力所使。不得自由。一堕瘴海。忽忽八年。时时私念。此生恐无复与公结出世缘。顾鄙人悲愿习气似深。凡遇具有般若种子者。一见即如磁石吸铁。欲自解于心。必不可得。又安能忘于公乎。辛丑七月望后。冯王二生归自都门。持手书至。不觉喜心倒剧。呜咽沾襟。盖以人生知己。会晤良难。至于道缘知识。尤其相遇之难。而信根难发。又难于遇知识也。以其知识固有。而求其大发真实信根。为生死事切。如公之痛恳猛利者。万万难得。然此般若种子。即吾人本有之心光。一旦迷之而为业识。缠绵于躯壳之中。从来止知有此血肉之身。而以种种声色香味诸尘境界埋没。如万里奔涛。杳无涯际。愈阔愈深。而愈见有味。安肯急流中猛省。回头望彼岸乎。自古迷中倍人。未有不如此者。公既知己躬下本有的万古灵明之性。是则此性在我本有。不假外求。又何惧其不能得。第恐信之不笃。见之不真。求之之心不切耳。功名富贵。求之于人。此个事求之在我。孔子所谓未之思也。夫何远之有。虽然求之在己。第一先要认得真。说得透。看得破。方不错用心。万一知见不正。见理不真。不遇师友。将所疑之事。一一说得透。或目前人我是非。毁誉得失。计较之心不忘。或旧染习气浓厚。不能顿净。遇境触发。都把作正经道理会。此便是堕疑网。生退屈的时节也。以我等本性原来清净。只是无量世来。生生恶习。染至于今。熟不由人。而留心此事。几曾若今生自幼至今。读书做事。及日用饮食男女声色货利之熟哉。故学道人。必定生处要熟。熟处要生。便是入门下手初步。其次消磨习气。必定要念力为主。或古人话头。或单提一咒。切切记心。时时在念。久久此念纯熟。中心有主。则于遇境逢缘。内不出。外不入。中闲一念。炯炯孤明。一切应事接物。如镜现像。不将不迎。来无所黏。去无踪迹。此便是最初得力处也。若于微细情想。潜滋暗长。不自觉时。或己知己见。吝惜护痛。不肯一刀两段。此便是因循软暖。自恕自欺。处者里最要吃紧着眼。决不可放过。亦不可被他瞒过。若轻放恕过。便是自欺。故孔子曰。毋自欺也。此便是教吾人行路。把手拖步一般。以吾人情昏智暗。一向只在光影门头。识神影子里弄聪明。全于本地真实处不相干。若者里认得。便是披沙拣金。砂土若去。金体自纯。不患不到精耀时节。公留心此事。较之他人更易。以其根利。而困横已多。一切世念。已被不如意处消磨许多。已得便宜不少。世人以为失。公必以为得。如老子所谓去彼取此。是亦天之所造也。且如鄙人处瘴乡八年于此。其实从前未证法门。参透许多。此难与俗人言也。其修行之方。诸经俱有。只是不要作玄妙话会。若作话会。多一重障耳。六祖坛经。最为心地法门之指南。但中下根人。不能凑泊。以无工夫故耳。永嘉集一书。实是坛经注脚。若见解依六祖。用工夫如永嘉。何患不一超直入。只恐作话会耳。楞伽最是直捷。只是难看。独此二书可为羽翼。愿公留心念之。

　　与陈剑南贰师

　　承示近日于楞伽坛经探讨。工夫颇进。此则大为足下庆幸。古人云。生平无限伤心事。不向空门何处消。以诸苦皆生于有。故佛说三界苦趣。谓之三有。所言空门。非空无之空。乃刳空之空。庞居士云。但愿空诸所有。谓内空诸想。外空诸缘。内外皆空。心境俱泯。则诸苦自绝。此禅门出生死之捷径也。所云净土文。此又出苦海之要津。安可以浅近视之。试为足下略言之。佛者觉也。即吾人本有灵明性耳。吾心本来是佛。即六祖所云。本来无一物。若了此本来无物。即顿见自心本来佛性。是名成佛顿教法门。此外非别有佛可成也。言净土者。有二种。谓事土理土。在事则涉有相修为。种种行门。即龙舒净土文所说。乃接引中下根人之秘诀。所言理土。乃诸佛诸祖自受用之境界。名常寂光。言常则不变。寂则不动。光则不昧。即吾人自性之本体也。故云唯心净土。自性弥陀。又云。心净则佛土净。又云。生则决定生。去则实不去。此乃上上根人所证境界。坛经净土之旨。盖谓此也。所云修净土者。以念佛为主。盖净自心之方法耳。吾人日用万苦交错。秽浊本心。如污浊水。若急流猛焰。念佛一声。则五内清凉。诸苦顿歇。此即佛救众生之苦也。以念佛故。心垢顿除。一念清净。所遇之境无非极乐。风声月色无非真境。触目无非净土。举念皆见弥陀。又何待三寸气消。过十万八千佛土之远哉。此种法门。第一要决定志。第二要放得下。第三要随得缘。然随缘即安命也。第四要认得真。即不惑也。第五要厌苦切。然厌苦心切。则欲念自除。不退屈也。以此五诀。单持一念。如大将身陷重围。决志突出。一人单刀与万人敌。勇决如此。则生死怨贼。众苦魔军。不战而自退。此所谓真将军也。佛经云。与烦恼魔死魔共战。有大功勋。出三界。破魔网。尔时如来一大欢喜。此正所谓向空门而消豪杰之气者也。贫道自幼离俗。即切志此事。生平所遇魔垒甚多。皆力战而退。然虽未出重围。今可自称佛门上将。不啻李广飞骑。此事如人饮水。冷暖自知。安敢向俗人道。以此事。臣不得献于君。子不得献于父。又安敢为世俗友人乎。今足下猛然发此信心。盖宿种有在。只待时而发。今见净土一书。盖春雨也。如膏之泽。润已蕉之芽。此造化之机甚微。是亦足下受福之始也。贫道尝谓。吾人处世。日用不过一饱食。一安眠耳。此外皆长物也。今既不得饱食安眠。且又拌死营营。以求悦人之耳目。以增自己之苦海。此可称智人乎。既不得世闲受用。而出世之乐。又茫然不知。诚可悯耳。世闲事求之于人。出世事求之于己。在我所可必得者。舍之而不为。可为痴之至矣。如所云云者。皆贫道生平出家所证实到境界。殆非常流口舌者比。今计从十九岁出家。至五十八岁。四十年来。皆此一念。即今遭此大谴。于大苦猛火烈焰之中。得清凉地者。非别有方法耳。此事非足下有此大缘。必不敢道。恐掩口而笑耳。只如向来文字语言。种种皆从此中流出。自知就里之妙。亦不能言。世人以文字目之。特浅浅耳。举世法眼者稀。贫道年来混俗和光。此四字从小知妙。生平力学。近于十年之内。苦心操切。又今三年之内。稍得相应。可见涉世之难。至人不易学。不易至也。此独与足下道耳。较之此事。全在逆境中做出。更见受用。且功更大。日劫相倍。此须大力量人。乃可为之。昔人有言。有将相之骨。无出家之福。此语不浅。然出家之难。亦非细事。贫道生平之苦。不啻足下万倍。然受苦之志则与足下霄壤矣。贫道自出家以来。凡所称谓。与人未尝言兄弟二字。何也。其心志在于独行独步。不与世俗为伍。此乃向上出世志也。今三年之内。方与交游。称兄弟。正是混俗和光。得力最初一步工夫。是知菩萨应世之心。妙在无方无住。为最上乘。六祖一闻应无所住而生其心。则顿悟本来。旷劫生死苦轮顿息。此岂小丈夫哉。此则贫道自知。向皆住于偏枯空寂之地。即若世人住于烦恼海中。无二致也。足下乃向住于有者。与贫道住空无异。今能翻然一蹋便破。即顿超贫道三十年工夫。可称一超直入。此非抛却现前境界。别求出路。若舍却目前。别求解脱。则非愚即狂。永嘉云。弃有着空病亦然。犹如避溺而投火。正谓此也。以与足下见面时难。前札盖先已作。临封复读足下来书。感激过越。乃对使据案草草。不觉葛藤如许。盖惯曾为侣偏怜客耳。足下发此无上心。乃出世因缘也。又安可以世俗泛泛而应。故披沥如此。足下以此札参之。以消日月。未必不为清凉散也。
　　又。
　　前得来书。有归心净土之说。足下猛利如此。因而对使。据案草草盈纸。不知所云。大段极言。劝足下着实在不如意中。讨个安乐地。所遇境缘难处。就在难处中。放下身心。任他呼牛呼马。在我无可不可。此段受用。惟老子能之。即夫子未得此法门。未免处世为难。及见老子之后。被他痛处一锥。直透到底。当便得无量受用。至若对门弟子说。毋意毋必毋固毋我。与夫空空如也。此段皆了悟后的话头。决不是在前头巾语也。吾人心中不净。只是者些人我是非。执情放不下。意必固我。定要依我。方是好事。且我既要依我。而人岂不要依他人乎。此皆苦海秽土中事。只放下此心。心中便干干净净。快活无喻。何为而不可。坦坦荡荡。即此便与佛心相应。以此心念佛。则心心皆弥陀。念念皆净土也。
　　又。
　　在省临行。种种梦事。据其所述。了然目前。虽未尽信。盖于言外。已得其微旨。大为快事。自古操行之士。虑其人品未定。罹患难者。恐其功罪不明。贫道今已两得之。幸之幸也。即老死沟壑。又何憾焉。是故休老曹溪。志愿益坚。傥徼六祖之灵。借一掊土。掩此枯骨。更复何慕。以此修崇之举。其功虽鉅。不以岁月计其速成。此心颇觉自宽。且法门佛事。如空中云。原无定相。如亢阳祷雨。以精诚之至。无不克应。天时人事。其致一也。晓公天性敦笃。忠实君子。即名教中所难得者。惜乎气过于躁。而心过于慈。故于小人之言。易动而无断。贫道感知己之遇。且为地方作福。横身于百折之锋。而与生民除其害之大者。幸亦催仅自免。今区区力已竭矣。而事方无涯。安能以有限之精神。泛无涯之毒海。岂有智者所甘心耶。去岁非贫道在。则地方大有可畏者。今秋极欲邀贫道往。故力辞之耳。贫道自视此身。为法门所系。将徼佛祖之灵。托之以为万世功德。是大有过于此者。敢不自爱。今多方委曲。始遂藏迹之计。况自今以望。故吾不远。岂忍蒙不洁。又为净土之污辱乎。鸟不厌高。鱼不厌深。曹溪将为邱隅也。足下知我者。以为何如。承示念佛。须持数珠。此系念工夫最亲切。向日不敢言者。恐足下有耻心在耳。今既须之。谨将自持伽南香珠一串奉上。但把持已久。香气虽无。而精神已满。知足下得此。必能顿入欢喜藏也。

　　答杨元孺元戎

