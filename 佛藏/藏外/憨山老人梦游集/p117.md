<!-- { "loadSidebar": true } -->
　　身为业媒。心为业种。从六情根。贪奔爱涌。眼流于色。失其真明。耳流于声。遗其本闻。舌非爽味。实多妄语。恣意纵情。识风内鼓。习发窍鸣。如簧有声。不知所自。听者震惊。出口入耳。爱憎斯起。声已消亡。祸方资始。如雷击粪。忽生毒菌。愚者食之。误伤其命。维鼻合身。同为一觉。总是浮尘。身多过恶。意乃枢机。波流毒海。为彼所漂。汩其真宰。是故世人。虽生不生。若能返观。各得精真。精真若复。六根无物。似云浮空。如响出谷。不被形拘。不为心碍。迥出情尘。超然自在。

　　念佛三昧铭

　　念佛念心。念心念佛。佛不外心。心不是物。自性光明。心心照烛。妄想潜踪。形骸空谷。净土不离目前。莲花常衬两足。何必待身后方生。即现前不出不入。此正是普光三昧。只在当人一嗾。

　　正心铭

　　心本光明。欲蔽故暗。天然之体。随情耗散。今欲正之。祛欲制情。一真既复。诸妄不生。

　　诚意铭

　　意乃妄根。乘虚日凿。密察其原。潜乎不觉。觉则不妄。妄息即真。至诚无息。其善乃敦。

　　修身铭

　　只体之欲。纵情之本。酒色之迷。陷身之阱。迷欲不返。身心不固。徒有此生。诚为虚度。

　　齐家铭

　　齐家之要。惟俭与勤。义礼若丰。澹薄自醇。勤俭传家。澹薄宁志。是乃圣贤。处世之秘。

　　六妙铭(并引)

　　雪峤山主。结庐双径之朝阳峰下。千峰如指。故颜曰千指。前峰紧抱。弯环如角。予名之曰麟角。且喻独也。庵前有池。俗呼洗砚。盖东坡尝三游兹山。特附讳乎。予易曰来月。古人喻道曰。池成月自来。池上有斋。予扁曰洗月。喻心境也。斋后有泉。味甘冽而醇。予题之曰。过乳。以昔圣言。劫初之水。味过于乳。以从金刚际来。今峰顶之水。其源必深。可喻道脉欲知本也。庵后有石。予名大歇。谓阿兰若。真修行处。为寂灭场。乃大休歇地也。此景天然。故题称六妙。而卷首书曰。六通四达。欲此境中人。老人随不为妙缚也。直须双夺。故曰通达耳。手而各为之铭。志不忘也。不作境会。不落言思。是在宾主自得耳。

　　千指庵

　　千峰卓立。直指此庵。此庵如空。了没遮阑。问庵中主。不出不入。有来参者。空中一咄。

　　麟角峰

　　群走奔腾。一麟自足。惟麟所重。在乎角独。片石如麟。万木若毛。可笑骑者。不动一毫。

　　来月池

　　月原不来。水亦不去。蓦尔相逢。不知其故。水底之天。池中之月。去来之相。了不可说。

　　洗月斋

　　月本无尘。水自清洁。从何处洗。求之不得。月堕水中。水涵月影。可惜观者。热梦未醒。

　　过乳泉

　　水中择乳。须是鹅王。此不须择。在乎善尝。不许入口。要先知味。惟知味者。饮之心醉。

　　大歇石

　　石不善走。为何要歇。歇之大者。为本寂灭。趺坐此中。不动不摇。吐广长舌。松风夜号。

　　般若轩铭(并序)

　　轩因阅此经以得名也。为吴门居士朱鹭王在公栖息所。鹭故奇士。在公举乡进士。为郡司马。唾轩冕。弃妻子。结隐于天目。无何复过双径。居此轩。阅般若经。大有省发。予自南岳来。以达大师末后因缘。得至此山。居士见而欢喜。执弟子业。予叹曰。非大力量。欣寂灭之乐者。何能顿脱尘累而至此耶因名朱曰大力。王曰大[金*(起-巳+戍)]。颜其轩曰般若。乃为铭以纪之。铭曰。
　　咄哉此轩。光明透脱。内外洞然。了无缚着。六根门头。圆通虚豁。世出世闲。一齐抛却。此轩之味。恬憺寂漠。轩中主人。身心快乐。一切情尘。火聚太末。问此法门。名不可说。

　　毗耶室铭(有序)

　　居士管觉仙。生长吴门。早归三宝。不畜妻子。不治生产。唯结一室。颜曰毗耶。以延十方。以无法可说。但以香饭而作佛事。老人过其室。因请铭之。铭曰。
　　毗耶离城。坚固绵密。虽居市[廓-享+墨]。而无尘迹。中有居士。独寝一室。门不通风。六窗虚寂。唯有十方。不时云集。有问法者。止是一默。香饭不请。随缘搏食。座不用借。露地为席。诸有屏空。一尘不立。身心两忘。世界齐掷。万累俱捐。诸缘顿息。在尘出尘。斯为第一。

　　铁如意铭(并引)

　　予别双径。雪峤山主。以铁如意并香奁为供。感而为铭。
　　维此如意。代我心口。我不能谈。借尔善吼。尔言不无。我法非有。两者既离。一亦不守。唯法身香。与尔作耦。托此金刚。用垂不朽。

　　憨山老人梦游集卷第三十六
　　憨山老人梦游集卷第三十七

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较

　　偈一(七十二首)
　　唯心偈

　　净妙不思议。圆满真实心。广大具威神。变现无量事。其体离诸垢。不舍染净缘。世与出世闲。成就众善业。众业若空华。本来无所有。以无所有故。故说即真常。善达业性空。不为幻技惑。不着亦不厌。如理谛实观。起处即无生。当念自空寂。了无前后际。一念若须弥。动静平等如。境界风不动。寂灭妙常乐。清净若莲华。深入尘劳泥。不染世闲垢。怀此如意珠。随求无所乏。神光照暗冥。普觉诸含识。

　　居山偈

　　借问山中人。居山有何趣。日饱三顿粥。长伸两脚睡。盘石作禅床。云霞为盖被。微风[龠*欠]幽松。发明西来意。拨落云里华。刮除眼中翳。一念绝中边。了无前后际。觉来双眼空。回视梦中事。捞捷水底月。却翻成钝滞。凡圣一齐抛。方脱娘生累。一物不将来。犹是第二义。透出无事关。始遂居山计。

　　大泽禅人三度岭海参礼因示

　　万里为谁来。来复为底事。靴里摸指头。原不在别处。若向外边寻。走尽天涯路。来来去复来。此法原无住。试问曹溪僧。菩提可有树。若不得一枝。枉费卖单布。

　　示道脉源禅人

　　参禅无秘诀。要为生死切。生死挂眉毛。念念不暂辍。提起金刚圈。脊梁劲似铁。努力望前追。直使命根绝。妄想顿潜踪。身心当下撇。要见本来人。如空中钉橛。打破黑漆桶。方是大休歇。

　　题恒河图示恒一林禅人

　　佛住恒河岸。常对河说法。至法难思处。即以河沙喻。若以沙数多。犹未尽佛意。直以此法身。乃显真实义。法身常不变。随流性不迁。虽以种种秽。体性常清净。乃至劫火燃。究竟体不坏。是故法身常。自性无生灭。佛子识此义。了悟自性身。如彼恒河沙。永劫性常一。是名金刚地。佛子善安住。

　　观缘偈

　　谛观此身无始来。皆从颠倒妄想生。轮回六道苦趣中。性返人天无量劫。妄念不止苦无涯。妄境不空业如海。若能一念暂回光。当下即令登彼岸。妄业积聚如须弥。人我是非苦坚固。结成生死铁围关。百劫千生不能出。镬汤炉炭本来无。只从一念嗔心起。若于起处即消除。火里金莲真解脱。现前境界若空花。镜像水月不可喻。世人痴迷无慧目。错认为真颠倒见。妄将四大以为身。六识三毒为主宰。贪嗔我慢不自知。妄逐驱驰诸苦趣。自性清净即弥陀。六尘不染莲花土。一念不生生死空。日用现前真极乐。

　　示念佛

　　念佛本为超生死。先须要识生死心。痴爱便是生死根。不拔其根难解脱。痴爱即是念佛心。即将念佛断痴爱。痴爱若能念念断。心心弥陀全身现。即此便是真精进。不可一念暂忘却。净土就在净心中。不得向外别寻觅。

　　圆明偈示毕一素失明

　　心光圆明本无量。苦彼浮尘眼遮障。隔纸不能观外物。返视何曾见五脏。譬如白日丽虚空。人处暗室如生盲。暗中人亦有两眼。如何不与日光通。我此四大如茅屋。心在身中鸟在笼。谁能撤去茅屋封。光明照耀原无穷。若能自见心光满。了了常明不用眼。此是无生无灭光。不与四大同流转。君今何幸天见怜。特拔遮障天光全。不须白昼怨不见。只如有眼黑夜眠。夜眠有眼亦如此。心光圆明宛自尔。若离明暗见自心。圆明顿发超生死。举世谁知无眼好。昔人曾恨盲不早。顿抛四大光明全。此是吾家如意宝。

　　登昆山示同游诸子

　　昆山城中一拳石。大似须弥纳芥子。我来策杖一登之。顿入蟭螟眼孔里。时人一望忽不见。纷纷四众皆惊起。忙来试问空中人。依然指出旧时底。

　　梁压谭生示之以偈

　　屋梁倒塌压谭生。谭生被压何不死。梁若到身身即碎。身若到梁梁不避。两者既到何不干。试问不干之所以。目前境界不比梁。谭生何苦先惶慞。若要不惶慞。看逼狗跳墙。

　　示福智字本明修净土

　　但观一句弥陀佛。念念心中常不断。若能念念最分明。即与弥陀亲见面。只想净土在目前。日用头头无缺欠。佛土全收一念中。便是往生真方便。只在了了分明时。不可更起差别见。

　　观身

　　是身如水泡。乍现亦不久。痴儿以为珠。取之不盈手。况复于此中。多贪为罪薮。唯在智眼观。毕竟何所有。

　　观心

　　此心本无形。视之不可见。起灭了无端。迅若空中电。妄想逐尘劳。渴鹿奔阳焰。堪嗟今古人。都压良为贱。

　　示众

　　幻海无涯没尽头。尘劳妄想几时休。应知世相空中电。须信人生水上沤。唯摄一心归净土。全凭万行作真修。目前总是菩提路。念念常登般若舟。

　　示无相老纳

　　见尔初年六十余。别来十载近何如。光阴有限频频觉。妄想无边念念除。净土莲华禅水灌。心田爱草慧刀锄。百千万劫俱空度。莫使今生又涉虚。

　　示沉生成德(二首)

　　湿寝人必病。鳅得方不死。物性各有宜。苦乐何忧喜。
　　物本无可欲。而人自欲之。甘苦味不同。嗜者以为奇。

　　示六一居士(二首)

　　世事忽如梦。人情空若云。谁知尘市里。心静即离群。
　　迹近宁违俗。心空岂在家。但看污浊水。湛湛出莲华。

　　示普闻禅人

　　不辞行脚苦。万里涉山川。今到曹溪路。谁酬不借钱。

　　示金山贵禅人(三首)

　　白发愁难解。红尘路不通。身居人境内。心在万山中。
　　日日尘劳里。朝朝爱恶场。不知因甚事。专一为他忙。
　　苦海深无底。浮生事有涯。不知三界内。何处是归家。

　　赠本净禅人结庵白云

　　独坐千峰里。慵披百衲衣。静听流水响。闲看白云蜚。

　　示本昂字俯无

　　有我必自高。骄矜还恃气。俯而至于无。便入清凉地。

　　示慧珊字海月

　　大海聚众宝。撑拄唯珊瑚。明月时来往。清凉并夜珠。

　　示净堂禅人

