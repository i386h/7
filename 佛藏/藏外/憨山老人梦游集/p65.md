<!-- { "loadSidebar": true } -->
　　鼎湖山白云寺。其来久矣。昔曹溪法道盛时。出其门者。皆洞明心印。人天师表。志常禅师。乃与青原南岳诸老。同侍巾瓶者。二老道化一方。常师遂隐此山以终焉。梵幢犹存。灵骨藏之于此。信其为法门巢许也。余少能读书时。则知有苍。梧之野。鼎湖乘龙之故事。将为好事者寓言高举。以为美谈。及丙申春。蒙　恩遣雷阳。又二年。戊戌。冠巾说法于五羊之青门戈戟场中。时门人宝贵。字本净者。充第一座。会罢。作礼云。且将隐于鼎湖。余惊喜不已。扣其遗迹。则云久废。藩伯王公。昔为郡端州时。命父老重葺。今又圮矣。余因力赞贵公以居之。且嘱其死心定志。以尽生平。若果。余当休老焉。贵公以余言。遂忘形事心。以常公为任。苦心劳力。不堪其忧者。又三年。庚子。余入山。礼常公塔。乃为贵公作经始计。定其规模。务在妥神灵以藏修足矣。不期年。而三宝重成。佛像庄严。焕然光奕。余喜而嘉之。癸卯秋日之曹溪。且订明年鼎湖结夏之盟。甲辰季春。出山谒制府。即将有雷阳之行。以病作。不能就道。遂维舟江浒。且冀避暑山中。俟徂秋而往。不日。乃奉按台檄。不敢少留。怅望云山眉睫闲。不能一至。岂非缘哉。以一至而不可得。以此观夫常住兹山者。清凉之福。岂啻人天倍万劫耶。余病小可。即以登途。贵公时时相慰舟中。余且愧见笑于山灵。而不忍别。遂赋诗五章。托公以谢。且问讯于常公。异日者。傥天假之缘。吾当为公竖窣堵波于荒榛草莽中也。

　　径山志序

　　域内名山大川。方舆载籍。志之详矣。及佛法入中国。则琳宫梵宇。皆托迹于名山胜地者。在在星罗。此盖道脉潜流。殊非探奇仰异者比。古称方志为野史。而佛刹之志。则僧史也。维双径乃东南奇胜。自国一开山。昔称法崛。以其山自昆仑而东走。雄峙五岳。而南干自衡湘。迤逦数千里。直耸黄山白岳。而蜚涌二目。融结兹山。以钟灵秀。故佛刹始创唐某年闲。而历宋元我明。上下千载。其闲相继。雄长法门者。八十一人。非山川蕴结之厚。何能若是之悠久耶。国初尚不乏人。顷百年来。法幢倾圮。僧徒寂寥。万历己丑闲。达观禅师蹶起。立宗门赤帜。时创刻方册大藏。初议五台。僧徒往请者。茧足数千里。未几迁于山之寂照。殿宇亦因是重新。乃法轮再转之机也。居顷之。冯太史复议启古化城。为藏板地。当道藩臬诸公。深心恢复。达师入灭。弟子澹居铠公。克荷其业。而达师竟得塔于鹏抟峰下。与大慧同条。是岂小缘哉。然昔之住兹山者。虽善举扬宗乘。但引法海之一滴耳。今则全摄如来藏海。而注于兹。为法门之全提。则因缘胜前万万矣。黄贞甫有言。萧何入关。子女玉帛。秋毫无犯。惟收其图籍。卒以王汉。今大藏。乃法界之图籍也。尽收于此。而拓法王之疆土者。必大赖于是矣。非此山之钟气博厚。又何能负重法哉。于戏。因修者易。创业者难。今中兴法门之大业。非图籍班班。后世将何考焉。是径山之志。不得不作。非徒纪胜而已。故重缉之。以便考览。而特为之序。

　　菩提庵妙明堂序

　　余坐菩提庵。新构丈室。主人请堂名。余题之曰妙明。大众请开示。老人意取楞严经中性觉妙明。本觉明妙二语也。以满慈闻前根身器界。一一清净本然。因起疑曰。既是清净本然。云何忽生山河大地。诸有为法邪。将谓清净界中。不容生此诸物也。世尊到此。实难措口。故举寻常所说。性觉妙明。本觉明妙二语。双关以诘之。然上句不属迷悟。天然妙性本自灵者。故云性觉妙明。下句乃从迷中不失而修成者。故云本觉明妙。谓今虽修成。而不从外得。是各人本有之觉耳。以此二语诘之者。佛意将借迷悟关头。以开发之。满慈果认本觉明妙一语为得。将谓性觉本自灵妙而明。不假更明者。斯则但有能明之明。则无所明之觉耳。意在有所明之觉。乃恰当耳。殊不知才有所明之觉。则能所对待无穷妄法。从此而生矣。以一切众生生死死生。法法皆从清净界中。无故强起一念。要明其觉。然有明有觉。能所宛然。故向下发明能所之妄法。历历分明。则深穷法性之源也。兹庵名菩提。梵语菩提。此云觉。以人人皆知修成之佛。不知本有之佛。老人意在真修。先要了悟不迷之性。故虽修万行。不落常情。则是不离当处。而顿证菩提。是在先悟妙明为初心耳。故以名堂。

　　五台山观来石金莲社序

　　清凉乃金色界。文殊一万眷属。常住其中。即杂花所载。东北菩萨住处也。自汉开山以来。震旦归依。为人闲净土。岁往复者。百千万计。至则蹈冰蹑雪。无厌其劳。非真慈摄受。何二千年来。岁无虚日。其山境殊胜。名花异草。闲错开敷。如七珍布地。金莲茂发。妙丽相鲜。信非尘寰有也。高人胜士。栖真养道者。遍满山谷。列刹星罗。钟鼓相闻。梵音敷奏。与松响泉声。广长舌相。昼夜无闲。岂非人闲一真净土乎。山中在在丛林。向无以社名。社自普门栖贤始。近有观来石镜亭山主。结金莲社。盖由宰官李公所创。公讳茂春。河南杞县人。初母梦三僧入室。因叱之。二僧即去。惟一不行。乃曰。吾五台僧欲结缘耳。是夜即生公。公生而善啼。母时呼曰。尔僧性也。至七岁。犹常啼不乐。母每以僧呼之即止。公长而问母。母言其初梦。所以后登癸未进士。官至雁平兵宪。因游楼烦。忽自忆往事。乃曰。远公生于此。而结莲社于匡山。我何忘其故乡耶。遂愿结金莲社于五台。先闻妙峰大师。遂往归依。建静室于灵鹫以寄焉。既而欲自为念佛社。因五台僧幻住谈台山胜处。言观来石主人镜亭。有苦行。公遂归心。即捐赀属修莲社。效匡山故事。修念佛三昧。余有双径之行。镜公特讯于山中。且征余叙其事。余喟然叹曰。寥寥宇宙。泛泛波流。往而不返者众矣。能知归宿者。几何人哉。净土为苦海之彼岸。若夫操舟扬[马*凡]。截流而度者。上下千余载。几何人斯。远公创匡山莲社。先后集者。约一百二十三人。且独称十八高贤。现生西方。递相接引。此自道法东来。第一胜事。李公兴于百世之下。抖擞浊恶。揭厉乐邦。非具宿世根力。现宰官身。何以有此。余知斯社之兴。将与一万眷属。同驾慈航。扬[马*凡]安流而径登彼岸。又何以百什计哉。是在长年捩柁。不惜余力耳。

　　重修湖州天圣寺因缘序

　　杂花说十方佛土。如帝网孔挂于虚空。成者住者。坏者空者。俱同一际。一切诸佛。与诸菩萨海会说法。教化众生。种种神通妙用。处处同时充满。亦如网珠交光相罗。彼彼无杂。亦无障碍。而一切众生。于一切佛心智光中。庄严佛土。调伏众生。及造十恶五逆。三界六道。善恶业行。而不自知。故曰。佛境界不可思议。众生心行不可思议。今于湖之天圣寺。具见之矣。甲午岁暮。寺僧祖定。访予京之慈氏楼阁。偶谈寺之因缘。则曰。其殿广博。犹如空虚。庄严密致。斗栱攒簇。鳞蹋重叠。犹如罗网。此其作者。不可思议一也。盖始创于唐。其原先不可考。历宋及元。至今几千年矣。而各道之上。梁栱之闲。绝无纤尘。故名之曰无尘殿。此不可思议二也。其两楹露柱。雕木为龙。头角须眉。爪牙飞动。宛若生龙。左右升降。尝游戏池中。寺僧见而叱之。其龙归殿。而左右错盘。又名之曰错盘龙殿。此其不可思议三也。其殿壁纵横二丈有奇。向为粉地。昔赵孟俯读书其中。而心悦之。两壁画潇湘烟雨图二幅。夫人管氏。画竹一幅。前此数百年。岂无丹青妙笔。而必待子昂夫妇。点染其中。将为今之存亡举耶。此不可思议四也。其殿中之佛。乃以铜钱累砌成形。此固成者之心。不可思议矣。明嘉靖闲。有人毁其佛者。剔筋折骨。坼钱网肉。劈罗汉烧煮而食之。其人竟感以铁篦搔痒。遍身皮肉尽脱见骨。且遭刑而死。然世人畏神而敬佛。虽颠人醉酒。尚悚然知归。而若人者。乃醢之而甘心焉。此又坏者之心。不可思议也。故其今也。凄然草草。寥落如空。太宰五台陆公。过而慨焉。即与郡宰官敬庵许公。继山沈公。具区冯公辈。发愿修复。命比丘祖定为倡导。建立之初。思求所以创业为根据者。是夜。大风折古桑一株。旦而发之。根柢得古负重断碑。披而读之。乃唐中和闲。居士吴言舍宅为寺。其基广九十三亩。时刺史王公。表请额为景清禅院。而天圣则宋时重建。以年为号者。非此莫知其源。斯则木石无情。乃应缘而成事。此情与无情。感应道交。如水澄月现。又大不可思议者矣。由是观之。其佛土成住坏空。业已不可思议。即其人而知施者。作者。成者。住者。庄严者。破坏者。善恶心行。种种不同。今一旦炳然齐显于诸佛大智光中。如镜现像。纤毫不昧。因果昭著。总之皆不可思议也。始也成者之心。固不知有坏者之心。而昔坏者之心。又安知有今日成者之心。斯则成者坏之因。坏者成之缘。若即境观心。正所谓交光相罗。如宝珠网。净秽齐现。善恶同彰。过去未来。一际平等耳。况佛境如空无所依。至若因缘成就。如云起长空。又岂可得而思议耶。今比丘定者。苦心穷虑。欲建空中之楼阁。严象外之法身。演无字之真经。作难思之佛事。譬若晴空。望彼纤云。岂不瞪目成劳。吾意空花乱起。必弥满太清。滴水为岩。必横流大地。是将见妙庄严刹。建于一毫。清净法身。显于一念。必使诸佛赞言。奇哉奇哉。吾今成佛时。普见一切天人。修罗。宰官。长者。优婆塞。优婆夷。四众人等。各各心中成等正觉。转大法轮。使一切见者闻者。皆发无上菩提之心。向之成者住者坏者空者。一齐同入莲花藏海。此段广大功德因缘。其实种种不可得而思议也。海印沙门。闻此因缘。叹未曾有。欲重宣此义。而说偈言。
　　诸法空无相。毕竟无起灭。但以因缘故。成坏各不同。佛身如虚空。智光如满月。其空遍一切。月光与空等。不择净与秽。是水皆现影。岂待清净池。而后方照瞩。一切众生心。与佛智无二。善恶随因缘。业行固不同。一切佛境界。生于众生心。譬如空中花。依空而出现。初成即有坏。本自空中生。如何今日空。不能成胜事。天堂及地狱。贵贱众果报。苦乐诸受用。无不从心造。自作自受用。庄严自法身。直从有相中。即登常住果。善哉诸佛子。决定信自心。各舍所爱珍。庄严佛自土。世闲皆是苦。无常复无我。生无一物来。死无一文去。来去本是空。如何苦贪着。遇此大因缘。而不发勇猛。一破悭爱根。顿成无上觉。凡是有缘人(缺文)。

　　筑三潭护生堤引

