<!-- { "loadSidebar": true } -->
　　余小子广沦宾之在中秘也。偕同参数子。请益牢山憨公于龙华精舍。萧宗伯玄圃。暨吾家司马体中与焉。所闻非帝网之十玄。则祖灯之五叶。而师特以体究念佛为露地两轮。后十年入粤。而皖江之素复我。又后二十年入吴。因体中而浮渡之鼓振我。于是余始能游师之籓。悉秘现涌没顺逆种种影事。又七年。玄圃径曹溪而北。及送师于悬崖。明年。而余得请幕府何公。克以师蜕还五乳也。又明年。上首福善莹石为楮。而奉师自着年谱。使余吐舌为笔。余受卒业者三。而龙华浮渡之会。俨然未散矣。师法讳德清。慕清凉法界之玄。故字澄印。别号憨山。乃选于五台之奇。以喻狂性之歇者也。系出金陵蔡氏。考讳彦高。妣洪氏梦观音抱送而孕。诞于嘉靖丙午孟冬之旬有二日。白衣重包。十年辞家。依报恩寺主西林和尚使法孙俊公为之师。十九礼栖霞云谷大师。剃发受具。二十六北游。出入燕晋。得自在三昧于台山。三十八遁迹东海之那罗延窟。久之得六种就。逾五十放于岭南。而以出家优婆塞。大振曹溪之铎。　覃恩洊逮。袈裟着身。而师年六十有九矣。又三年反自吴。营菟裘于庐山五乳峰下。刹曰法云。以养十方之老。居数岁。复如曹溪。当年之七十有八。腊之六十。是为天启癸亥。先于悬弧者一日而示寂焉。师丰仪慈满。神情凝定。望之似阿罗汉。初就外塾。而母督之严。徐而察焉。知非池中物也。从臾若翁以裂爱网。而师之酬罔极也。却十镒之供。于山阴藩邸。独拜　孝定皇后之赐。泥金和血。以涂杂华。摄二老于香幢光蕊。其省觐也。闲于报恩藏轮三宿子舍。有法喜而无情怛。君子曰。生之成之。是谓圣善。熏之变之。是谓洁白。世闲慈孝。其海之一沤而已矣。北讲之涉天堑也。自无极之说华严玄谈昉也。南禅之反故鼎也。自云谷之付念佛公案昉也。两大士口光。交灌师顶。不惊不溢。身恒晏坐华藏道场。而清泰法王。若二法王子。入于净念猛心。如形斯鉴。其养之专也。乃至行于都市。不见一人。知其解者。以为密云尚往。他日更于肇公似昔人非昔人义。得未曾有。所谓旋岚常静。江河不流。证之目前。一一谛了。而七岁时生来死去之疑。涣然冰释。其偈曰。生死昼夜。水流花谢。今日乃知。鼻孔向下。得宗通之相一。卓锡台山。略杓岸头。闻机数反。久乃不闻吹万之諠。雪窟头陀。酬对以目。菜羹米汁。旬啖一升。念息尘忘。立而丧我者。不知几旦暮也。其偈曰。瞥然一念狂心歇。内外根尘俱洞彻。翻身触破太虚空。万象森罗从起灭。得宗通之相二。牢山之会心也。海天雪月。互影交光。三昧现前。无入无出。其偈曰。海湛空澄雪月光。此中凡圣绝行藏。金刚眼突空华落。大地都归寂灭场。得宗通之相三。又后三年。静中机发。不因心念。意在舌端。其偈曰。烟波日日浸寒空。鱼鸟同游一镜中。夜半忽沉天外月。孤明应自混骊龙。所谓月落后相见。是耶非耶。得宗通之相四。盖自是回真入俗。而有省觐之游。妙喜大悟十八。小悟无数。个中冷暖。惟师自知。意者菩萨根力。次第增上。明妙安乐。恒与王所相应。故华严之在笔端也。六字佛名。心手相得。即一点无空过者。而客主周旋。语不愆忘。文无亥豕。妙法莲华。回向　慈圣。亦若是则已矣。台山无遮之会。日更供具。席以半千。坐满万人。皆师阴为擘画。如时而给。剥啄无声。所与首事妙峰登公。了不知其来处。当事之严。不交睫者九旬。以水代餐者七日。其去以匝月息者也。借曰壮龄。则耄期而径余邑屋矣。云兴瓶泻。胁罕至席。不睹其倦于勤也。尝闲行海南。访子瞻寂音故迹。而望郡城生气。独据西隅。趣行北渡。而琼州地震。存毁具如师言。永嘉诠定。初曰引起。后曰办事。师其二之中乎。台山之悟。四顾无所咨决。而以现量寓目首楞严王。八阅月无用心处。其在那罗延窟。则楞严悬镜。半烛而成。亦无用心处。门人曰。盍使一一文句。消归观心。师颔之。楞严之有通议。自此昉也。尝以四法界观。说法华于岭南。至现宝塔品。喟然叹曰。佛意要指娑婆人人目前即华藏。然须三变净土者。曲为钝根渐示一班耳。从是法华之有击节。有品节。有通议。自此昉也。折芦孤唱。楞伽握符。栽松代兴。金刚司契。而师照以楞严之镜。则无门之门。无住之住。皆若有启其鐍者。以故楞伽笔记。和人目为流征之音。而金刚决疑。则虽空生再来。固当相视而笑。华严一宗。往往迷清凉之广。而耽方山之略。不知广之可以略也。五乳一关。三周寒暑。疏之纲要。其将与合论并珍。如是种种说通之相。布在方策。睹烟悟火。宗通历然。谁谓与不传者俱往。而法云之漏。刻之以香。课佛名日至数万。圆顿交参。禅土双妙。两大士最初结束。撩起便行。直向山眉海目。绕锡三周。作一宿觉。岂不真勇迈终古大丈夫哉。韦编珠笈。初以为前茅。中以为副乘。卒以为辅车。于是作中庸直指。大学决疑。着春秋左氏心法。道德南华内篇。为智度善巧。而鬼神情状表章。丘明曰。夫夫冥参鲁竺之心法也。东奥周参知。举大易通乎昼夜之道而知以质师。曰是吾宗所谓不属生死一着子也。参知跃然。更为诸弟子畅其玄义。而师以西伯为东诸侯主矣。盖西林翁尝钝置师以世谛使侍皋比。故于二酉多所渔猎。法书韵语。少作功力。美秀夙成。事辞之文。居然良史。而非满字庄严。一乘鼓吹。无述也。王大司徒弇州。属以慧业建[索-纟+((处-虍)/木)]。得其所谓夷然不屑。厥仲奉尝赠以晤言曰。可知王逸少。名理让支公。而汪左司马南溟。则悲五宗衰相。声挽力推。岌岌乎为径山中峰之室佹得之矣。伏牛法光和尚。师目之宗门香象。自庆小穴小友畜师。勉以离心意识参。出圣凡路学。而师时已得肇公意旨。北台□影师言庶几。独怪其吟哦不停以为魔着。闲而请焉。报言骤发悟机。而有物据我舌本。尔时恨不遭钳锤毒手痛棒。熟眠以至此耳。师心识焉。馆于胡臬宪顺庵之署。强可觅句。遂不得休。念光师之魔。且至寝不成寐。跏趺坐忘。起问居诸。而数盈于把矣。故终其身于无碍辩才而得自在。师之升闻于　慈圣也。为　圣躬祷也。其作无遮道场也。为　皇储祷也。居一年。　贞皇应河清之瑞而诞。唱导之侣。妙峰大方。咸被宠锡。而独师逃之海滨。求华严菩萨住处。所谓那罗延窟而谷隐焉。　慈圣多之。建宝坊于西山。以召而弗之敢往也。　赐金百五十镒。以缮阿兰。而弗之敢拜也。无已。请如汉汲黯矫制事。果山以东。缁黄鳏寡。囚系之腹。而有司者策书以报。　慈圣愈益多之。藏函　宝玺。有陨自天。以草昧故庋于他。已又　敕宫婇之胜任者。布金有差。而观音庵之废墟。　赐额尚方。称海印禅寺矣。于是有挟隆隆而耽视兹土者。号无赖黄冠百余辈。称引宋七真故宇。以为讼端。莱守有闻于李中丞。将致辟。而首难者。露刃逼师。谈笑道之立解。偕行数百武。其党疑与师购。将倒戈。师更与入市。啖以瓜果。一郡尽欢。谓方士杀僧矣。师乃明其不然。即渠魁无使灭耳。
