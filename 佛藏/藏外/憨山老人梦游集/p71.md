<!-- { "loadSidebar": true } -->
　　无极禅师者。临济二十六代孙也。讳明信。顺德沙河宋氏子。年八岁。父母即舍出家。礼郡之天宁深公为师。稍长。以生死为忧。年十三。即请本师以行脚事。往牛山。入大火聚。精勤刻苦。日夜煅炼者。二十余年。尘劳虽觉暂谢。然未有所悟入。因觐省。归至郡之西山上栈坪。迥绝人迹。潜居六载。一食朝昏。诸念顿息。顷之。即参诸方知识。北走京师。登坛受具。复隐银山之中峰。避影三载。日以橡栗为食。专注禅观。时忽心境皆空。根尘顿脱。豁然开悟。自觉当体无依。翠峰大和尚。据临济正令。开法于都门。师往求印证。机缘契合。寻即谢隐京西之金山吉祥禅院。以长养为怀。坚持孤硬。澹然若无所寓。纳衣鷇食。二十余年。内府太监张公暹辈。闻而谒之。捐金重新梵宇。诸方学者日益进。居无何。师念家山寥落。有归欤之叹。杖策西游祖塔。以谢度脱。是时二三耆宿进曰。惟我虚照祖翁。远承曹洞正脉。其字派曰。洪子有可。福缘善庆。定慧圆明。永宗觉性。今将已矣。师何以续之。师因说偈曰。智能广达。妙用无方。蕴空实际。祖道崇香。诸弟子唯唯志之。未几寻归吉祥。灭影人世。接纳四来。道风日益大振。一日无恙。召众说偈。安然危坐而逝。万历二年二月七日也。世寿六十有三。法腊三十有奇。得度弟子某等。奉茶毗礼。收师灵骨。葬于西岭之隐寂石洞。其徒某皆参少室小山和尚。嗣曹洞血脉。即今开法故山之天宁。乃因龙华瑞庵大师。持师状乞记。乃按其实以序之曰。尝闻吾佛世尊。度生已毕。宜乎说法四十九年。未谈一字。末后拈花为别传之旨。自灵山迦叶破颜之后。西天四七。东土二三。所施不可以限量计。而竟不许其枝流。深有旨焉。及六传之后。南岳青原下。则分为五宗。其门庭施设建立不同。犹耳目口鼻之于身。虽用各有异。岂可以用异。而异其体哉。由是观之。所散未尝一。所归未尝二。又岂可以门庭用异。易其指归。然而后世悟之者。虽各因所入。至若曹洞临济机缘。迄今不泯。其故何哉。惟具正眼。当于佛未出世。祖未西来以前。剔眉以视。则灵山一会。少室九年。皆为余事。是则君臣互换。棒喝交驰。函盖乾坤。投机暗证之说。不啻若太虚闪电。石火光中。而趁师子游戏也。禅师其于寂灭定中。振声一喝。直使大地耳聋。诸有闻而不惊怖者。斯即可谓将此深心奉尘刹。是则名为报佛恩矣。不然。则竟以何法而续之耶。是为记。

　　重修悟山观音庵记(并铭)

　　牢山之西南滨海。群峰众岫。奔腾齐峙。而临巨浸者。一峰杰出。曰悟山。父老相传。昔有高僧藏修悟道之所。因以名之。　明嘉靖中。有僧名近悟。就址结茅以居。重修观音大士殿三楹。左右夹以耳室。窗吞云雾。门引长波。俨然坐莲花而观水月也。庵构成。乞余为记。因欢喜赞叹。而铭之曰。
　　圆通大士。随处现身。一微尘里。转大法轮。苦海无涯。奔吞识浪。大士观之。如镜中像。我依大士。如幻三昧。亦来于此。证三摩地。一草一木。尽属法身。是名常住。传无尽灯。照破暗冥。水中火发。火里莲生。是真实法。永劫归依。如是赞叹。见闻之者。齐登彼岸。

　　重修巨峰顶白云庵玉皇殿记(并铭)

　　牢山居即墨东南。根盘二百余里。跨平原而枕溟渤。冈峦起伏。龙蛇逶迤。众草连芳。长林蓊郁。幽潜秘处。石室岩龛。故往多真人高士。咸构迹焉。群山竞绕。中则一峰杰出。曰巨峰。当二牢之[尸@几]。上插重霄。下临无际。最为奇绝。顶有庵曰白云。故称古刹。就废。至我。
　　明嘉靖闲。全真郭一句重起。其徒李阳兴继业。至孙高来德而大新之。依岩凿石。嵌壁甃垣。丹室圜宇。左右毕备。中建玉皇殿三楹。邑人周氏某。率莱中丞。拙斋刘公助成之。经营有年。至万历己卯甫就。余癸未夏。游目海上。探索形胜。策杖其颠。适卜居太清。乞余为记。尝闻之海山有三山。曰阆苑。蓬莱。方丈。宫阙咸金银。而神仙在焉。故居尘埃而处混浊者。聆之则神思蜚动。愿超脱高举。即离人世。及至何无睹焉。以其望洋淼漠。无津涯。非羽翼莫能之竟。恣为荒唐。岂是然哉。盖欣厌相敚。耳目贵贱者也。若慈峰之秀。洞宇可以息形。芝术可以充饵。幽深杳渺。尘氛悬绝。加之殿舍庄严。群灵托迹。慕之者可望而不可即。能至而不能止。信目前之真境。人世之蓬壶。藉能顿解天叨。坐隳桎梏。何必驾长虹而挟羽翰。假安期而探秘术者哉。无建立功德。自与山海共之。又焉用记。乃为之铭曰。
　　天地肇育。山川是府。群灵以归。众甫之祖。唯山之高。唯海之深。允兹上帝。实梁苦津。绀殿峥嵘。白云缭绕。为彼瞻依。斯民之保。莫匪尔功。莫匪尔德。志彼餐霞。尘机永息。仰矣穹苍。俯兮谷王。配言圣寿。亿兆无疆。

　　重修灵山大觉禅寺记

　　即墨当三齐之东。披山带海。是称雄邑。左天柱而右马岭。俯华楼而负灵山。殊大观焉。灵山去治北三十里。颠有大觉寺。盖唐宋古刹。其来湮没不可考。至我　明成化闲。始迁山之北麓。当社之干肘。故里俗休祥。以之岁久。殿堂日就倾圮。法身颓然荒草中。里人张某辈。聚族而谋之曰。大觉。吾之望刹也。忆昔盛时。晨钟夕梵。惺吾之昏。督吾之勤。吾生是赖。今阒然矣。谁为吾津梁之。非大善知识。又无以自树立。乃佥议。礼请桂峰禅师尸之。禅师讳性香。先出平度巨族。少负奇气。为人魁梧倜傥。始从学周孔家言。自视生如浮切。有志方外。少焉弃所习。扣黄老逃形之术。乃曰。犹在炉锤闲耳。遂矢心释氏。礼邑之某寺某师。已而。蹑屩担簦西游上国。初从曙堂晓法师。受天台贤首宗旨。再参少室小山书禅师。传达摩心印。学究华梵。宗通性相。一时义学之士。莫不虚左敛衽。遂东归旧业。隐约数年。闻有兹山之请。忻然起曰。昔吾大觉氏降迹灵山。法幢竖而邪风坠。吾志在是矣。即杖锡至院。披草莱。翦荆棘。日与诸弟子讲明所业。未期年。道风大振。邪宗异端。及门挥斥而规正者。不可胜计。师自居是。孜孜建立。捐衣钵。节饮食。焦唇沥胃。储积数年。计资若干。乃出与张子辈构材鸠役。开林拓土。以某年某月首。某年某月落成。殿堂廊庑。方丈厨库。山门钟鼓。百凡具备。飞晕夺目。焕然一新。为墨之巨丽焉。余癸未夏。避名海上。访师于灵山之下。因属余为记。尝试论之曰。齐俗尚功利。喜夸诈。自古概称之矣。然其民性。郭朴可教。故曰一变而至鲁。再变而至道也。吾佛氏远自西竺。来至东夏。以及九州岛之外。教法流布寰区。千有余年。历观方策所载。于齐之东。则蔑无一人。其俗之功利夸诈。岂天性然哉。盖未善导之耳。禅师承百世之弊。起偏僻之隅。苦心励志。以吾道任。孑然而立。不数年闲。顿令改观。东海洋洋。是称佛国之风。可谓一变而至道。极其速化者也。后之居是刹者。安禅宴寂。朝参莫礼。将以祝吾　君。福吾民。衍慈风于亿世。辉佛日于重昏。使后之睹是刹者。即事明心。望风易虑。阐玄音于绝响。辟枳棘于康衢。则是师之法身。常住于溪声山色中也。余方抱幽忧之病。且与师先后步武寂场。故详为之记。

　　旃檀如来藏因缘记(并赞)

