<!-- { "loadSidebar": true } -->
　　余隐衡之灵湖。有谈永州芝山之奇胜。予心慕焉。乙卯秋。九月。参知冯公。从武陵移镇湖南。驻节永州。招予为九疑之游。以是月晦至。则见永郡山水清胜。若仙都洞府。未可以尘寰概视也。寓潇江之西浒。石上小楼。坐览江山之胜。如在几席。冬十月九日。孝廉唐还和。文学吕旭谷。邀潭州周伯孔。四明张汉槎。岭南弟子释超逸。同游芝山。寒雨连朝。时则小霁。乃拽杖从西江之岸。沿缘里许。就山麓逶迤而上。又里许。登小岭。望群峰崒嵂。不可攀援。乃下岭入谷。二百武。小转而西。则奇峰独耸。县岩秀削。梵宇飞甍。依岩嵌石。曰芝山寺。乃万历乙巳。比丘明爵。开山创建。寺前无余地。为龙首遮障。不可纵观。又转而西。为观音阁。倚高岩之下。则开敞昭旷。众山罗列。如在眉睫。下则平畴沃壤。溪流曲屈。羊肠九折。如天衣飞带。飘飏到怀。由山足入江。又西转数武。为殿一楹。旧县塑三大士。为阐提所毁。其地最为幽胜。后有洞宇。可坐数人。又西转。穿石碴砑。从隙中登陟而上。纡盘数十级。为山腰。平地数丈。前太守王公。建一虚亭。游者至此。可坐而乐焉。奇峰怪石。森列左右。千态万状。不可名目。如累累太湖。堆积叠甃。琼花玉惢密叶敷荣。亭左缘岩而上。洞心骇目。若披青莲而挹惢珠。不能细数。又上有两石如手。名合掌岩。下有洞门。天然透漏。度门而上。则为玉皇殿。至此一览。则四面山川。尽在眼底。城郭铺舒。宛若图画。永之全胜。毕见无遗矣。窃谓柳司马居永十余年。无幽不讨。而足不及此。何蔑如也。或指此为西山。柳文有记。从染溪而西。又曰特出。似今目为真珠岭也。又或指为群玉山。志云宅仙洞。下此山无仙洞。是二皆非。予谓兹山不遇柳。不幸也。柳不至兹山。未尽穷也。或造物秘护。而有待于今日乎。予与诸子相和而叹曰。山川留胜迹。我辈复登临。徜徉徐行。寻柳岩而归。

　　宜章高云山藏经阁记

　　域内名山。英灵奇秀。钟天地之精者。五岳居尊。支分四出。而曹溪源根于南岳。南岳曹溪。相望千余里。诸峰绵亘。罗列星斗。自六祖开化。让师分流。道脉寰中。而韶阳上下。肉身大士以十数。迨今如生者。讵非山川之蕴奥。故道脉特有托焉。宜章介曹衡之中。治西三十里。有山名高云。祝融之孙也。为灵久矣。嘉靖甲戌。居人欧阳氏。创兰若。迎沙金海公居之。扩建梵宇。以安广众。通邑归依。为福田资。置香灯粮八斗未几。厄于回禄。海公去。隐于闽之支提山。弟子悟丹辈。一力重修。壬午岁。工落成。建塔于龙首。迎海公灵骨归藏。是为开山祖。弟子日益进。十方往来于曹衡者。莫不过而止焉。邑人袁氏文宪。施田三十亩。供云水斋粥需。由是诸方咸称之。僧既集。深山穷谷之氓。皆知有佛若僧矣。第僧尚未闻有法也。有法孙性成者。志求大藏经于金陵。苦心一十二年。愿始就。万历己酉夏六月。乃迎大藏归。四众欢睹。若白马自西来也。庵居山顶。林木蓊郁。云雾蒸湿。虑经藏之难久。法孙真桂等议。拟建阁于山之麓。曰南庄。时大尹郑公。守戎童公。为檀越倡导之。出信疏以告四方。闻者欢悦。来归者如市。工始于某年月。落成于某年月。将启法会。供水陆仪。以宣利济。居然一大道场也。事克成。公弟子悟绍。从余曹溪。乃乞余言。以记之曰。古德云。尽十方是常寂光土。彻大地是普眼真经。斯则佛土不修而自净。经卷不展而自明。虽然。良由心净而土现。眼明而法彰。此所谓人能弘道。非道弘人也。高云之道场。东来之大藏。非海公之成始。诸孙之继业。檀越之成终。又何能使披荆棘而为宝树。变沙砾而成梵宫哉。法幢既竖。道运弘开。则青山白云。法身常住。猿吟鸟噪。妙偈恒宣。而水流风动。居然出广长舌。与此境中人畴唱无尽。凡在见闻随喜者。如善财之入弥勒庄严楼阁也。惟此功德。又奚可以一毫端头。而能具其涯量耶。是为记。

　　丽江木六公奉佛记

　　予将逸老南岳。适隐衡之灵湖。冯元成先生量移守湖南。过访永州。谈及往游滇南诸胜事。出武陵稿。予读六公传。乃知金马碧鸡之西。有异人木六公焉。公守丽江。奄有疆土。六传而至公。称六公云。其先在国初。以忠顺发家。武功最着。至雪山公。遂以文名。雅歌声诗。翩翩有凌云气。杨用修太史。大为称赏。相传至玉龙松鹤。辞翰逸格。而莲社清修。发轫觉路。至六公则迥超前哲。特出风尘之表矣。公天性澹薄。于世味一无所嗜好。忠孝慈爱。唯以济人利物为怀。归心三宝。刻意禅那。爱接方外法侣。相与礼通精修。颓然如粪埽头陀。尤广檀度。是皆富贵之所难能。而公特为家常行履。岂非多生久植善根。乘悲愿力。而影响摄化应现者乎。予初入空门。不知佛法之广大。将谓单栖吊影于穷山绝壑。草衣木食。守枯禅而为上乘。及亲大教日深。读杂华。观普贤妙行。无一类而不现身。无一事而非佛事。以不舍一众生。乃见佛慈之广大。不弃一尘一毛。方识法界之甚深。由是凡对宰官。相与语者。不更穷玄体妙。唯以了悟自心。广行万行。即世谛语言。资生业等。皆顺正法。所谓实际理地。不受一尘。今事门头。不舍一法。若夫浮慕虚尚。高谈脱屣而胶固贪痴。绸缪世态者。与夫身居世网。志出尘埃。冥心绝域。若莲出淤泥。皭然而不滓者。安可同条而共蒂耶。是知佛性虽一。而习染厚薄。有迷悟之不同。故论种子。从贪嗔而发者。资贪嗔。从般若而发者。资般若。般若深则贪嗔薄。般若现。则贪嗔消。如神奇化臭腐。臭腐化神奇。体一而用异。圣凡由是而分焉。了心广大。则形骸不能拘。观法界空。则万有不能碍。所以达人无累于情者。以其智胜而习薄也。故古之悟心之士。揽长河为酥酪。变大地作黄金。岂有他术哉。唯得自心之妙。满法界之量。心外无法故也。公刻华严大疏于鸡足。其有得于此。惟是道路闲关。无大手宗匠。开公顶门眼。故公志慕方外。欲事远游。参访知识。以世法缠牵而不可得。愚意则不然。即公能静坐观心。六根消复。则虚空殒亡。洞观法界。则山河不隔。将视华藏于毫端。摄净土于尘芥。不动步而游履十方。不起坐而承事诸佛。此自性天然。本元具足。曾不假于外也。且公有土者也。以山川之广。人民之众。即推其佛心而教化之。语曰。一家仁。一国兴仁。公以精诚格物。以佛事化民。使家喻而户晓。人各知有佛。心各知有慈。不令而民从。不威而民服。熙熙皋皋。含哺鼓腹。穷荒边徼。洋洋佛国之风。公如坐莲花。而端居极乐。即太古之治。在掌股闲。又何劳跋涉山川。视浮光泡影。而为究竟佛事者乎。予因先生。而知公居遐陬八难之地。定为悲愿之应身。第恨老矣。不能持一钵以南询。望毗耶之室。如眉睫闲。愿与公结异世缘。当龙华三会中。予定知公为释迦末法中之宰官佛子也。公其无意乎。

　　法相寺长耳定光佛缘起记

　　杭之山水甲天下。古圣示迹。刹竿相望者如林。亦域内无两。法相寺。居南高峰下。幽深杳眇。林木蓊郁。泉石清奇。盖昔人迹罕至。五代有异僧栖遁于此。后遂为道场。师名性真。闽泉州陈氏子。母梦吞日而孕。师生异状。两耳垂肩。下可结颐。人皆怪之。七岁不语。或指曰。此儿哑耶。师即开口曰。不遇作家。徒撞破额颅耳。长出家。参雪峰存禅师发悟。遂行脚至四明。隐于山中。为鬼神说法。诸天散花。猿鸟献果。既而出山。至钱塘。隐于南高峰颖秀坞。初无水。师至卓锡。有泉迸流。时乞食于市。人皆异之。小儿丛逐。见师耳长。左右扯之。师随转。但颓然嘻笑而已。人问作何事为好。师曰。作福可遮百丑。干佑三年。吴越忠懿王。诞日饭僧永明寺。时智觉寿禅师。正开大法。师赴会。遍身疥癞。径坐上座。众皆恶之。王见之。大不敬。遣之。即归山中。晏坐一室。斋罢。王问寿曰。今日斋僧。有圣僧降否。寿曰。长耳和尚。乃定光古佛应身也。王悔。趋驾往礼曰。弟子肉眼凡夫。不识古佛。愿求忏悔。师曰。弥陀饶舌。言讫坐逝。王回礼寿。寿遂化。王因是建寺。留师肉身。至今存焉。王有感。以二师事。并奏闻请谥。赐永明宗照大师。师曰宗慧大师。呜呼。佛说法时。往往以后五百年。像法已坏。众生浊恶。最难教化。且曰。我遣变化人。处处为诸众生开示。演说此法。而度脱之。是知逆行顺行。皆大权示现。方便利物。或语或默。无非演说最上之法。观二师同时出现。盖可知矣。永明悲末法性相难明。故设宗镜。揭一心之旨。使见闻者。靡不跃然而入。其长耳者。以异状利生。始终无法可说。惟以慈心三昧。摄化众生。以众生生死。爱为根本。而以男女为爱根。欲以爱治爱。故令无子众生。求者必应。至今世之乏嗣者。无不求之。求而必应。捷如影响。此不说之说。其说炽然。而道场晏然。香火绵远。则穷众生界。爱根未尽。而法音常然。岂不信哉。是为记。

　　嘉禾金明寺大定堂记

