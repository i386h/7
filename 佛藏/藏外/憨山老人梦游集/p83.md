<!-- { "loadSidebar": true } -->
　　钦惟我　圣祖。龙飞淮甸。肇迹滁阳。山川之灵。固已久矣。全椒当郡之西。虽弹丸黑子。僻在一隅。为滁之奥。犹寸玉也。藏辉敛润。向含而未畅。若阳春之发育。盖有时焉。我　明二百余年。嘉隆之际。文运始开。时犹朱明之会也。今则洋洋佛国之风矣。不惟附郭之闲。钟鼓相闻。即穷乡下里。奉佛齐心者。盖连比也。岂非天地大化之运。乘时而昌者耶。邑城之水。自西而南。二十里与黄山水会。三汊为邑之水泄。当河之左。有山蹲峙若捍门。而右堤平衍。则水泄无制。气散而中虚。若天有阙也。里人夏让。性笃善而喜奉佛。发心建佛刹于河北之浒。正殿山门。斋堂厨库。居然一胜道场。其形势则与山相雄峙。而制其波流。使滀不倾。而施有余也。庵既成。走庐山。言其事。且问额于予。予桑梓也。稔知其故。乃题之曰。昌化。意谓法化之运。由此而昌。即以此而祝　圣寿。保斯民。亦大昌于王化。同跻仁寿。而登极乐之乡也。故略记其事。且为铭曰。
　　圣祖龙飞。于滁之阳。维兹椒丘。当西之冈。外碛中腴。蕴灵抱奇。如石之玉。含润藏辉。天道默运。如春在花。三阳交泰。发英吐葩。文运一转。法化同流。天机人心。如水载舟。三水会合。捍门为峙。独有一拳。如阙右臂。爰有斯人。天光忽发。于河之浒。建兹梵刹。殿宇巍峨。斯民保障。钟鼓鞫锽。法音嘹喨。见者归依。闻者欣悦。顿置斯民。于极乐国。道化既流。文运实昌。奠兹遐福。山高水长。

　　金沙重兴东禅寺缘起碑记

　　十方世界尽常寂光。无一处而非道场。诸尘劳门为普贤行。无一法而非佛事。要在缘会方兴。得人乃见。此五浊世中。建立法幢之不易。予观金沙之东禅。概可见矣。按邑乘治东三里许。有古刹。旧名新兴禅院。肇建于唐光启闲。及宋建炎中。因张忠穆公。改笃忠显庆院。后名东禅。废于元末。　国朝重兴。久亦堕于荒榛茂草。万历庚寅冬。达观禅师。书经于于王二氏园。偕太史损庵王公辈。过而慨焉。草莽中得断碑。凑而读之。乃知为大观闲。贡士路亦临。所撰钟楼记也。达师补其文而存之。于是遂发兴复之愿。达师去。弟子坚音修慈。古潭如清。愿肩为十方院。时麦浪中败屋三楹。为黄冠耕艺所也。清公即就处水斋。以发众信。顷之远近果集。居士孙云翼。云仍。造禅堂三楹。卜万历辛卯八月二十八日上梁。云翼登乡荐报至。遂捐坊资充修造。壬辰云仍特选应贡。及癸卯。太史从子懋锟捷。壬子懋铻捷。坊资各如例。于是建禅堂五楹。伽蓝祖师堂各三楹。先因达师弟子密藏开公。募供禅侣。遂成道场。清公力守之。环寺经行。持咒种松。冀成丛林。未几清公去。继者或去或化。乃请蜀高原法师。原又去。遂以遍弟子浪崖海耀为住持。耀则有志。尽命竖立焉。会修兹至。遂与法侣海印道成辈。议建法社。遵佛三学。宗经律论。经则法华。律则梵网。论则起信。先以读诵受持为业。熟则如说修行。然定主止观妙宗。专于净土。社名青莲。耀公主之。此末法一最胜法缘也。约既就。太史从子镜。承父宇望遗命。捐百金以助创始。庚戌闲。太史乏嗣。欲舍宅为寺。乃卖别业千余金。悉舍为修建资。凡造正殿三楹。西方殿三楹。新禅堂五楹。其制则四合一局。规模轩豁。一目洞见。居然一大道场也。殿成。其像则耀公监制。仿唐贯休画本。漆布为质。脱沙为之精妙绝伦。为世一代申品。初以旧堂为主坐北。遂以正殿坐东。其山门利在北。以太史精于形家故也。癸丑秋。太史不幸捐馆。遗命以己像供于寺。愿为伽蓝。如南宫之于鹤林也。丙辰春。耀公集诸檀越。致书请予主其社。以休老焉。予以吊达大师未了缘。喜而应之。以是年冬十月至。居无何。即之双径。明年丁巳春。予志投老归匡山。耀公涕泣攀留。竟不可。会耀公以他缘欲去。予在匡山。闻之亟遗书。留本怀印公守之。未几坚音慈公。自皖城至。众信喜为本发心人。固留居之。居士云仍。为开山檀越。备述始末因缘。乞予为记。且请为定规绳。立法约。永为十方常住。予为怃然而叹曰。自古建立成功之不易也。岂独天下国家为然。而丛林亦以之。且夫法王御世。以安乐行为家范。以梵网戒为条约。赏罚森严。何昭著也。所谓文武之政。布在方册者。其人存政举。固在得人何如耳。沙门释子。苟知吾佛。历无数劫。舍身命而求菩提。即今出世。犹受雪山六年冻饿。博得人天供养。以赡后世儿孙。即如兹刹建立艰难。纤尘滴水。皆信心之膏血。一思及此。身毛皆竖。虽粒米茎菜。皆金刚屑。何忍不惧泥犁。妄造黑业乎。后之居此者。但求明信因果。不昧初心。精持三学。守奉经律。念念以生死大事为怀。又何庸别求佛法哉。是为记。

　　新安仰山宝志公画像感应记

　　新安四塞山。奇秀甲东南。而仰山特幽胜。乃梁开山。为宝志公道场。显名于唐寂禅师。久废无闻焉。里俗素不知佛。特奉志公甚严。凡祷雨祈嗣。灾祥求之立应。故崇祀不绝。隆庆初。守静暄公。习头陀行。精苦异常。远近皆化。源中巨姓。聚族而谋。请公兴复仰山。公从之。及入山。则见故址堕草莽荆榛中。而区内山场。皆归有力者。公乃先募众姓山下田。以易其地。率弟子性玉。性觉。栖风沐雨。披草莱。剪荆棘。而为之。不十余年。撤旧鼎新。遂成一大道场。如天降地涌。四境之内。人人知有三宝矣。寺既成。父老相传。有志公画像三幅。流落民闲。不知其所。万历辛丑。金陵报恩。修舍利塔。匠氏得于金顶宝瓶中。乃梁张僧繇手笔。卷而怀归。其人乃新安绩溪李氏也。有三子各分其一。未几李卒。仲季二子日就贫。知志公道场在仰山。遂献之。玉觉二公。得之以为神物。久之伯子家火。速戒家人弃像而抢券。及捡之。像存而券毁。如是者三。遂怪以为鬼物。越数年。伯子远行归途失道。误至山下庵所。时僧俱赴斋。而静光禅人独留。顷之。一客揖而问路。光指之。客感而问其名。报曰静光。客愕然。光不知其故。迟数日众赴斋。光又后。顷之前客至。光与之坐。客曰。先人为石工。修报恩塔。得志公大士画像三幅。分兄弟三人。前两弟者已归上刹矣。小子所藏者。家三被火弃之而不毁。以是知非我所宜有也。今送师将与前二合并耳。光受而展之。则见额载武帝。敕赐大士弟子静光供养者。因知其人前所愕者。怪其名同也。泰昌改元。嘉平月。静光来匡山授戒。具悉其因缘。予闻而甚异之。惟大士应身无量。然皆一过而化。独现志公比丘身。久而益着。初武帝命张僧繇写大士真。屡易不肖。大士以指劙破面皮。现观音大士相。乃知其为化身也。传载。存日多往来于潜山太湖之闲。然未闻在仰山也。大士入灭。武帝以二瓦缸为龛。葬于钟山之阳。我　圣祖定鼎建康。亲卜寿宫于山中　上自定之。启土得瓦龛。开视见肉身如生。叉发长满。手托一板。题曰。梁宝志公　圣祖大异之。乃移葬于山东之灵谷。建塔寺以奉之。立像于城中鸡鸣寺。设春秋祭祀。以面为牺牲。太常典礼。至今如一日。不谓于仰山荒榛荆棘中。放光现瑞。足见至人应化无方。神妙而不测也。予循览三像因缘。前二像。其一乃生前封号敕。其一乃身后武帝赞。必僧繇手笔。其后一额。有金字敕。载大士灭后。武帝思之。乃赐银十万八千两。命工部侍郎吴世良。同圣师弟子静光造历安奉。乃命刻殿式。及武帝御临上香。并大士为诸臣说戒三图。合一板成。止许印二幅。其一留宫中供养。一赐大士之弟子静光禅师。复赐田若干。未载其地。是则三像。原非一处也。然梁至　国初。已千余年。所存不一。而仰山父老。何从闻而知之耶。此其可怪一也。况千百年闲。更朝换代。兵火离乱。不知其几。公府民业。递散不常。何三像竟归天府。毫无亏损。此二也。报恩塔建于永乐宣德闲。内藏岂无他宝。而以三像置于空中。且像既归塔顶。仰山父老。何从而知之。乃传言于今日耶。此其三也。然像安塔顶。无复再见人闲之理。何仰山重兴之时。适当修塔之日。此其四也。纵像从塔出。藉使一落他人之手。则仰山何望焉。岂期石工为郡人。此其五也。虽像集新安。二子纵归山中。而伯氏不遭三灾。亦竟无合并之日矣。此其六也。且像始于大士生前。身后而归亦如次。道场成而图乃现。藉使静光之名不同。亦无以发伯氏之信心。此其七也。故予闻而甚异之。感叹无已。以见至人潜形益物。法身湛然。遍十方而不分。经三灾而不坏。历千古而不泯。常住于苍崖石壁。以发蔑戾之善根。新安佛刹。特兴于仰山。僧宝始现暄公。而志公画像完归。则在玉觉二公。及静光诸孙。梵刹重新之日。孰非我大士法身常住。慈悲威神摄受之力也哉。予故委记之。以示永久。使观者因三像因缘。知大士感应之妙。庶有以发信心。而续慧命也。

　　广东光孝禅寺重兴六祖戒坛碑铭(并序)

　　佛法入中国。教自白马西来。从陆而至雒阳。禅泛重溟。由水而至五羊。岂以性海一脉。潜流于大地耶。自晋耶舍尊者。乘番舶。抵仙城。建梵刹。种诃子成林。故号诃林。宋求那跋陀。携楞伽四卷至。止诃林。立戒坛于林中。谶曰。后有肉身大士。于此授戒。梁普通闲。梵师智药三藏。携菩提树植于坛侧。记曰。百七十年。有大智人于此出家。及我六祖大师。出黄梅衣钵。剃发菩提树下。实应其谶。遂从智光律师。登跋陀坛。受满分戒。乃归曹溪。禅宗实自此发源也。戒为成佛之本。大师开化于曹溪。则以戒坛为根本地。弟子往来于其中。故今寺僧。皆从衣钵中出。千百年来。香灯供奉如生。造化密移。世道不古。久之僧不知有戒。人不知有坛。清净觉地。化为狐堀。岁月更历。几易其主矣。万历丙申春。予蒙　恩。徙海外。开法于垒壁闲。树下弟子通炯。超逸数十辈。皆从授教。博士弟子亦多归焉。越七年壬寅。诸弟子相聚而叹曰。戒坛乃吾祖师根本地。奈何湮没芜秽。忍坐视乎。炯逸募资鸠材。居士王安舜等。相率而谋。赎坛基一隅。不期年而落成。予去五羊。越八年。逸老匡山。炯逸从游未离。犹然依栖树下时也。一日二子作礼请曰。戒坛因缘。赖师始终之。师老矣。愿惠一言以记之。予为之言曰。法性海中。本无出没。常寂光土。安有去来。人世变迁任运。佛国净秽随心。所谓道在人弘。法因机感。此千载一时。起废光前。自有不期而会者矣。安知今之兴者。讵非在昔之人。后之来者。宁无今日之众耶。此佛种从缘。尘劫不昧。灯灯相续而无尽者也。乃为铭曰。
