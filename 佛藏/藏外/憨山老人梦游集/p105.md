<!-- { "loadSidebar": true } -->
　　余少时即知诵此歌。可谓深入法华三昧者。每一展卷。不觉精神踊跃。顿生欢喜无量。往往书之。以贻向道者。顷来曹溪。为六祖整顿道场。业将十年。忘形从事。百废具举。山门改观。不意魔僧内障。自坏法门。颠倒狂惑。构讼公府。以致予霸栖郡城。悠悠二载。时在郡。归依护法者。独黄居士。二年一日。朝夕无间。祁寒溽暑。奔走不爽毫发。予因感昔觉范禅师。遣海外。亲知朋友。鸟惊鱼散。独胡强仲一人。为之周旋。送至韶阳。师为序以别之。即今读其文。想见其为人。今予以流离患难之身。孑然处污辱是非之场。有居士为之木舌。公庭之事。了然如揭日月。此缘岂浅浅哉。今事竣将行。予乃为书听诵法华经歌一首以贻之。令其诵习。以结法喜之缘。且以此纸传之子孙。使后世亦知乃公。能与憨山老人。眉毛厮结。即以此善根福及子孙。世世享之。可谓不虚此会良缘矣。故并记之。
　　又。
　　予放岭外。亲友疏绝。如隔天上。万历己酉夏日。大都慈善寺长老。义天孝公特来相慰于曹溪松下。一见悲喜交集。如异世人也。忆予昔乞食长安时。过公宣明室。洗涤客尘。今在炎荒火宅。每一思之。顿入清凉地。当兹尘土。欲求滴水盥身心。岂易得耶。秋初。予有事于端州。因拉公同行。登宝月台。纳凉旬月。复之五羊。食鲜龙眼。饱餐而归。信可乐也。舟行北风。沂流艰涩。公出此卷乞书。遂写此歌。公还曰。令诸弟子。一一如盘陀石上之僧。诵白莲经。以为常课。不唯不负修雅。则老人八千里外。犹然如在月明松下。侧耳听诵时也。

　　题雪浪恩公所书千字文后

　　予与雪浪恩兄。生若同胞。少共笔砚。予懒且善病。窃慕枯禅。兄苦志向学。无论刻意教乘。即游心艺苑。博问强记。食息不倦。染翰临池。昼夜无间者。二十余年。及登座说法。迥迈前修。而辞翰擅场。亦称二妙。我明二百余年。缁衣之骏。指不再屈。此予生平心服而敬事者。自愧福轻业重。至老暌携。惜兄耳顺之年。竟成千古。嗟余苟延七十。无补法门。偷生何益。予隐居南岳。非石禅人携此卷来。予一见之不觉兴悲。三复长叹。呜呼。其人往矣。手泽如生。睹此端若寂光觌面也。

　　题笔乘顾宝幢居士事后

　　记云。金陵顾宝幢居士。名源。字清浦。少豪隽不群。诗书画皆不泥古法。信笔点染。天趣迥绝。然实自古法中来。一日与余论书曰。书须古法四分。己意六分乃妙。不然。纵笔笔能似古人。终成奴书。不足贵也。中年究心禅理。大有悟入。然未尝以得理而薄修因。晚节与名僧举西方会社。戒律精严。无与为俪。临终端坐而瞑。举室闻莲香。三日始歇。居士尝手书数绝句。余今笔于此。十个蒲团九个穿。谁家枯井雪难填。如今法法成三昧。声色无妨到耳边。松火炊羹香满衣。雪寒豪士古长饥。明珠不换黄齑瓮。涕唾光争日月辉。鼎食何人晓夜忙。全机随处好参详。渔竿不负秋如锦。两岸黄花扑桌香。短褐长镵老石门。蔬盘容易度朝昏。百年智巧消磨尽。惭愧人传粉墨痕。碗上双刀照雪花。少年曾醉鲁朱家。揣摩未展男儿志。头白都门学种瓜。雪屋寒菹有岁华。黄金过斗未须夸。若言竹帛功难朽。也是空添眼上花。藤叶青莎称体长。菊花新酒满瓢香。时人若访庞居士。万树云萝护草堂。被发曾为授记人。草衣随处属闲身。十年朋旧尘劳破。香火同酬野寺春。云里青山古桧丛。枝柯如屋蔽霜风。男儿有志投踪迹。瓦钵依稀在手中。此焦氏笔乘所载也。余龆年闻宝幢居士。初为诸生时。气甚豪宕。才情敏捷。中年一旦尽弃所习。遂长斋绣佛前。构一小楼。独坐其上。唯小童奉香花净水。家人女子。绝不见面。亲知杜绝往来。居然一深山头陀也。每夜五更。击大木鱼。高声念佛。居士家近市。多屠者。有一恶少年。每闻鱼声。即起宰杀。一日迟。责其妻。妻曰。道人打木鱼念佛。尔闻杀牲。自不悟。乃责我耶。少年即折刀杖。改心为善。一时屠儿回心者众。士曰。我抱木鱼终夜打。惊回多少梦中人。予年十九。依长干西林祖翁出家。云谷先师。当代法眼也。住栖霞。与居士往来特密。即乘中所云名僧者。师为予谈此事。因问居士何如人。师云。今时庞公也。一日偶与同侪。闲行松园。望见一道者。入山门。貌清古而雅甚。闲闲如孤鹤翔空。超然尘表。及近而观之。其目不瞬。若无意于人间世也。余惊喜曰。此何人斯。若是之都也。识者曰。此宝幢居士也。余欲作礼而惧焉。乃随而视其所之。则见其入寺殿廊之掖门。礼如来舍利塔也。余窃观之。五体翘勤。恳倒不可名言。及观塔殿。巍峨入云。五色相鲜。返照回光。赭如宝错。忽悟此境。殆非人世也。而犹未知所以然。既而余问云谷先师。师云。此居士观此作西方净土境。将以资观行耳。自后因先师而得入室焉。及临终时。与先师同数名僧。相对念佛数昼夜。悬西方境于室中。余随众中。正作佛事。时居士内人报云。满宅闻莲花香。众皆惊喜。居士恬然无异也。此笔乘所载。皆余目击其事也。居士有子皆诸生。素不信佛。至是。乃涕泣床前。叩首而请曰。父即超生死。居净土。岂不念及儿孙辈。作度脱乎。何无一言相嘱。居士笑曰。汝辈将谓我生耶。死耶。而独不观于日乎。日出于东。而没于西。是果没乎。果不没乎。吾之生死。亦犹是也。拈笔书此。掷笔。端然而暝。此余所睹记乘不及此。一日偶展乘简。见此因缘。遂感而更笔之。且以告知言者。

　　题南皋居士书万法归一卷

　　从上佛祖。原无寔法与人。就向众生妄想梦中。一椎打破。使其[囗@力]地一声。忽然梦觉。两眼睁开。回视梦中境界。了不可得。若于不可得处措心。亦是梦事。由是观之。岂有一法可当情耶。所以道。不见一法即如来。此则名为观自在。故云。离相离名。不堕诸数。若唤作一。则堕之又堕矣。南皋居士。潜符此道。受用自在。盖已有年。切念知音者希。特拈古人此则公案。往往举以示人。欲人自知落处。观者若向居士未举以前。快便荐取。犹在半途。若更向万法一法上团圞。大似痴人面前说梦。慧庵主久参居士。时入方丈。闻说不二法门。盖已习熟。且道此则公案。与维摩默然处。是同是别。参。

　　题圆觉颂

　　邹太史公。世讲阳明之学。其子子胤。得家传衣钵。癸丑春。谒予于五羊之青门。问西来大意。予令尽屏胸中宿习知见。默坐七日。乃为发药。子胤一闻。顿契忘言之旨。自信向堕光影门头。跃然而归。及余之南岳。得乃兄子尹书来。企称子胤悟脱。近不幸往矣。予怆然心悲者久之。及予逸老匡山。越九年辛酉冬。乃郎育侯。寄所著圆觉颂一编。予阅之。是知子胤虽长逝。端然未出大光明藏。可谓深种般若正因矣。倘天假之年。其所造进。未可量也。惜哉。

　　题幻予本公塔铭后

　　幻予本公。先参本师云谷和尚。与予同条生也。辛巳岁。相晤于五台。见其道貌清臞。弱不胜衣。其心如大地。有荷负众生之力。故能忘身为人。未尝一念存我相也。以善医视病僧。至割内为剂可知已。予坐冰雪中。一日冻饿而死。师急救而生之。予则以医王颂公。别来三十余年。公入灭廿三年矣。向以刻藏因缘故。留灵骨于双径之寂照。丙辰冬。予以达大师入塔因缘至。公之上足。杲公亦乘此葬之。予是得以为公卜地厝骨入土。噫。此大奇事。岂非宿缘哉。读洞观居士。为公塔铭。恍如坐金刚窟对谈时也。乃诗以挽之曰。寒岩冻饿有谁知。绝后重苏赖阿师。今日五峰窥塔影。恍然犹对坐谈时。念兹山为东南法窟。八十八代知识说法其中。公何夙缘。得从达大师后。究竟归宁于此。愧予与公同条生。不同条死。安能得此一坏土覆枯骨乎。想公将来出世。不知为何代主人。倘得宿命。必见老朽于除夜篝灯。书此语也。

　　庐山金竹坪千佛寺接待题辞

　　庐山甲江左之胜。自晋远公开山。及唐宋诸祖说法道场。独胜于天下。其山形似水上青莲。而金竹坪宛坐花蕊。昔为荒榛。近日恭干法师。结茅单栖。吊影寒岩。其徒续芳联公。苦心竭力以供事之。每行乞郡城。日往夜归。风行露宿。饥寒困苦。靡不备历。不十年。开荒辟土。始建屋宇。而干师谢世。联公守其遗训。忘身竖立。遂成丛林。三十年中。与众同甘苦。共卧起。粒米茎菜。不私作务。以身先之。至今老矣。坐长连床。绝无寝室。真得古人匡众之体。故十方衲子。至者如归。然公不以佛法禅道标榜。唯以一味平等慈悲。以法门为心。未尝以粥饭气息。鼓诸方。衿己能。此又深得无我三昧者。是故亲近随喜者。无不观感而心化也。每岁食指数千计。公澹然无怀。不以四事为己忧。不专化主。但在丛林。少有愿心者。无不自肯奔走效力行乞。以募十方。风声感召。岁计亦未尝少缺。此又深得吾佛随缘之至教。当此末法。诸方建立。其人或指难再屈也。老人适来随喜。赞莫能穷。且见诸行者。行乞归来。丝毫不昧因果。不负檀越信心。谛观诸方。干蛊丛林之行人。亦未有如此之真实者。此盖主者真心所感。以致龙天响应。非偶然也。老人感念无已。故概书此。以告诸檀越。至若四事供养。七宝布施。如须弥山。亦可消受。自有大心菩萨在。非老人所敢必也。

　　题台山竹林师卷后

　　老人昔居金色界中。独与竹林老汉眉毛厮结。临行将把粪埽帚子。委托叮咛。为作曼室奴郎。别今三十余年。及老人业迁炎荒。已二十余年。虽万里相悬。出息入息。未尝与这老汉丝毫相隔。今忽见此卷。竹林老汉身。在老人眉毛上放光照耀。谁谓这老汉入灭。殊不知方网三昧。东方入定西方起。台山入定匡山起。正是这老汉家常茶饭。且道竹林来也。好着为诸人依前埽粪。学人持此日用一切处。不许污却扫柄。始是知恩报恩。

　　题壁光童子沈大裕传后

