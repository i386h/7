<!-- { "loadSidebar": true } -->
　　毗卢遮那以法界为身。则根根尘尘。皆遍法界。于身举一毛孔。遍则毛毛皆遍。在境则拈一微尘。遍则尘尘皆遍。于心则念包十世。古今劫念同时。则念念皆遍。如是。则无一法而非圆通。又何根尘识界七大之限量可局乎。惟此乃普眼大人之境界。岂劣解者可能入哉。是以楞严会上。世尊特借二十五大士。普为诸人傍通一线。大似含元殿里指长安。盖曲为钝根拈弄耳。虽是门门有路。处处皆通。正眼看来。未免翳目生花。居士一齐折合。卷舒自在。若放行。则山河大坠。鳞介羽毛。同放光明。若把住。则二十五人。不免向弘台居士手中乞命。如是。纵饶观音大士。善入圆通。不免拖泥带水也。亦一场败阙。仔细简点将来。毕竟有甚气息。明眼人自能看取。

　　刻十无尽藏品序

　　毗卢遮那法界为身。以华严庄严而为报境。由往昔因中。称法界心而修。称为藏者。以此心在众生名为藏识。在佛名如来藏心。故在依果。名华藏世界。盖藏者。含摄有余之义。如王家宝藏。无物不有。应用无尽。是以菩萨修行。名无尽藏。以即心妙行。而为功德法财。充满心量。名无尽藏行。惟此华严所宗法界心体。而以妙行为庄严。圆满具足。故名为佛。然所修因行。有十住十行十向十地之别。此品当十行满心。将趣十向。故修此十无尽藏行。蕴积一心。即回向三处。谓众生菩提。及以实际积行以成藏。行散而果成。故趣佛地。住行如积。回向如散。所谓积而能散。由散以成德。譬夫圣人。损有余以奉天下。盛治之事也。故曰。有之以为利。无之以为用。是以吾佛世尊。以尽法界之法藏。济偁自性之众生。资以庄严唯心之果报。观夫华藏庄严之妙事。岂向心外求之哉。第以众生狭陋自私。不能扩自心之量耳。予掩关灵湖之昙花精舍。门人观衡。远来相讯。见予批阅此品。欢喜稽首。而赞叹曰。大哉妙行。普照迷方。诚如慧日之朗重昏也。请序之。刻以别行。予喜作法施。愿见闻随喜者。即此以见自心无尽之妙行。苟信而持之。则华藏庄严。步步可登。而佛果菩提。念念可证。其狭陋自私之习。亦将化为无尽功德藏矣。讵不成一大事因缘哉。

　　重兴青原山七祖道场序

　　佛法托之像教。禅道寄之祖庭。故瞻梵刹而三宝现前。指道场而慧灯发焰。盖由道假人弘。事因理显。是以诸祖法崛之不可泯者。若人身之血脉。不可一息闲也。任道君子。可不为之留心哉。惟禅宗鼻祖西来。直指最上一乘。令人当下成佛。此道六传于曹溪。而青原南岳为的骨子。两人执帜。大盛于江西湖南。其下五灯分焰。皆以二老为燧人。此道昭昭。如中天日月。千百年来。闇然而愈章者。是知兹山。为人心世道所关最重。予少年曾礼七祖。见其僧非拔俗。寺委荒榛。惟诸贤祠宇。尊祀其中。时则慨然叹曰。诸天奉佛。诸贤事天。然各尊其道理或宜。然恐神有所未妥也。徘徊而去。闲尝与紫柏禅师言。谓禅宗寥落。必源头壅塞。当同疏导之。师大以为然。师先候予于匡山。及乙未。予年五十。以弘法致谴。放于岭外。因得重浚曹溪之原。以为禅道重兴之兆。辛苦八年。而祖庭始开。功虽未圆。中兴之机已见。辛亥秋日。安福邹匡明子尹氏。发心重整青原。持邹给谏公书为先谈。且云子尹为七祖忠臣。予闻之跃然。乃先嘱其妥神祠为第一义。是时因缘未遇遂寝。越癸丑。遂之南岳。践金简曾仪部约。公欲振之。力未能也。丙辰。予吊紫柏。有吴越之行。至双径。见禅道大振。参究者众。予叹曰。此曹溪一派重衍也。丁巳夏。归匡山。作休老计。见东林莲社重开。石门禅期已结。予大欢喜。不三日。而给练公书亦至。云大修青原。冀得一指点。盖子尹夙心。述予之本愿。其祠已妥。而首为檀度。愿成主佛者。则刘晋卿。张寿长。郭陵舄也。予乃浩然叹曰。六祖有言。叶落归根。禅道自曹溪一脉。始于青原。而传灯诸祖。至中峰之后渐微。我国初不多见矣。予自浚曹溪。不数年。而此道复振于越之天目双径之闲。今且引归匡山石门。适青原大兴。千年之后。复见今日。岂非应叶落归根之谶哉。惟昔盛时。莫盛于西江马祖。今也重振。再见于青原。是知道运旋转。与造化同流。信夫意者。将来八十一人。同出马驹之下者。是有望于今日。斯役也。檀度之功。任之者众。不俟予言。故特述禅道隆替之由。以告诸同志。不在庄严佛土。而在光辉佛灯。以助尧天舜日。期与斯民共享无为之化也。又岂可以寻常建一刹。创一宇。为佛事者。同日而语耶。万历四十五年。仲夏十日。

　　续华岳寺法派序

　　达摩西来。单传直指。以心印心。妙悟者为的骨儿孙。原无名字。及六传曹溪。下从南岳青原。道分两派。以各从授受。亦不拘拘。及五宗各立门庭。则称某宗。某宗者。但以建立宗旨。命知归趣。亦非以假名为道脉也。自后禅林日衰。师资口耳。天下丛林。但于开山之祖。原系某宗下。各尊为鼻祖。以五家独临济道遍天下。故海内梵刹多推之。特世谛流布。其来尚矣。衡州华药寺。本从临济出。以重开山僧绍秀为始祖。立二十字。曰绍宗希普导。正克嗣通玄。圆明真性海。法衍复崇源。今已尽矣。适予来寓灵湖。且将东游。时寺住持等。领大众焚香礼请。立其派。予无复异。即以源字为始起。续四十字。偈曰。源自曹溪浚。灯从南岳传。广开清净理。妙悟祖师禅。顿了唯心旨。归依实智诠。西来微密意。福慧永无边。是足以嗣宗风乎。特以假名说实相。令不昧其本源耳。后之子孙。其尊奉毋忽。

　　南岳重兴天台寺建诸祖影堂序

　　昔天台智者大师。诵法华经。亲见灵山一会。俨然未散。求证南岳思大师。师曰。此法华三昧也。于是智者乃着止观妙门。西域梵师曰。此与西域首楞严经。大旨相同。大师闻之。日夜西望礼拜。一十九年。愿见此经。今南岳天台寺。即智者大师拜经处也。千有余年。拜台现存。曾仪部金简。欲石刻楞严经于台上。以满智者之望。大愿未果。此天台一段因缘也。予与曾公为法门知己。久期终老南岳。癸丑冬月。长公扶摇。携乃翁书。迎予往湖东。予应命至。则见诸祖道影八十八轴。乃达观禅师。命丹阳弟子贺知忍。资请丁南羽高士名笔也。有三堂。其二置五台峨嵋。此一专为南岳者。向久藏贺氏。庚戌闲。曾公游南海。道过曲阿。贺君属其请归南岳。向以山中无可置之地。故存湖东。予于是展礼道容。如入诸祖丈室也。比即发心。愿建影堂以奉之。乃为募疏。太仆蔡公槐亭。身为行先。愿竟未果。丙辰。东游吴越。随投老匡山。越六年辛卯。弟子如绎书来。云已复天台。欲重兴之。适曾长公遵先人遗命。以祖影送入天台供养。及予前疏并付之。予闻而喜曰。此予末后未了愿也。嗟乎。法缘与时互相为显晦。亦运而已矣。惟佛所说。万法统乎一心。故有性相二宗。本乎一致。佛灭未几。而性相角立。分河饮水。从来旧矣。无论西域。即此土。教由天台。说三观以明一心。禅自拈花。二十八传。达摩东来为鼻祖。五宗列派。各立门庭。互相诋訾。率莫能一。今也。诸祖道影。毕集于斯。即楞严一经。统教禅而会归一心。此二宗之究竟归趣。不期会而自会矣。予居湖东。欲奉诸祖而愿未满。第着楞严通议。以发明佛祖向上一路。会三观一心之旨。以畅智者未见之怀。如绎今得居其地。复奉诸祖于其中。不但了余未了之缘。抑满智者未尽之心也。幸何如哉。绎也。果能竭力忘身。从事于此。予即老矣。尚能坐拜石。演楞严。代我广长舌相。使千峰点首。万象低眉。虚空结舌。异帜尽降。智者大师。定侧耳于常寂光中。习气猛发。亦当起舞于莲花藏海。与诸祖一时謦欬弹指也。其募疏已有前作。故但述道影之因缘。并绎兴建之始末。告诸檀越。以为开导前茅也。是为序。

　　焦山法系序

　　传灯所载诸祖法系。惟以心印相传。原不以假名为实法也。嗟乎。禅道下衰。真源渐昧。自达摩西来。六传曹溪。一法不立。及五宗分派。盖以门庭施设不同。而宗旨不异。及宋而元。灯灯相续。至我明国初。尚存典型。此后宗门法系蔑如也。以无明眼宗匠故耳。其海内列刹如云。在在僧徒。皆曰本出某宗某宗。但以字派为嫡。而未闻以心印心。由此观法。则大可悲矣。举世皆然。岂止一方而已耶。况佛制四民出家。同一释姓。如众流入海。今推原五宗真传。则法眼早入高丽。沩仰绝响。云门在宋尚存。而曹洞则少林独擅。方今天下僧寺。法系多称临济。一派盛行。至若正枝旁出。可莫可考。盖随人自立。譬夫王纲失纪。而僭者横出。迷方者众。谁得而正之哉。京口焦山某禅人。远来匡山。以法系字派为请。且云。兹山十庵。原自始祖觉初祖心禅师。本临济旁出。为贾菩萨者。近代儿孙。皆迷其源。禅人忧之。乃考十庵先后之次。缉为谱系。正名分。以垂后裔。然虽假名。是亦因名立教。傥亦赖此以存僧徒上下之分。无敢僭越。而不至于蔑伦犯义者。尤足以保我子孙。亦存羊之意。尚亦有利哉。其先十六传已尽。故为续其三十二字。以从俗谛。若指此为宗。则临济自谓正法眼藏早灭却矣。

　　鼎湖山诗后序

