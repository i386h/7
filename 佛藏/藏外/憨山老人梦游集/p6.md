<!-- { "loadSidebar": true } -->
　　洞闻法乘。夙负上根。初脱尘缘。遇水潦鹤。顷觉其非。遂弃去。入天目山。与性融首座辈。结庵居之。切磋己躬下事。坚忍数载。复参达观禅师。亲近有日。以厌喧求寂之念未忘。遂辞去。隐于罗溪。兹特谒老人于瘴乡。求心地法门。老人遵梵网经。为授金刚宝戒。乘五体投地。如泰山崩。为法之勤。一至于此。老人以久饮瘴烟。四大违损。乃闭关却迹。习静以休。乘亦礼拜归山。请授戒法。因示之曰。三世诸佛。历代祖师。与一切众生鳞介羽毛。乃至地狱三途。以极空散销沈。靡不眉毛厮结。不隔纤毫。其所同者。金刚心地。所异者情。想爱憎耳。由佛祖善用其心。故转秽邦成净土。化刀山为宝林。即剧苦辛酸。皆为极乐真境。此无他术。盖于此心中情想不生。爱憎无寄。譬如净目。彻见晴空。又何颠倒幻华。自生起灭哉。众生返此。无怪乎种种颠倒。自取其咎耳。佛祖怜愍此辈。特特出世一番。并无剩法与人。不过直指此心。令一切众生。当下知归。故毗卢老子。初坐菩提场。亦不过宣明过去十方三世诸佛此戒法耳。千华台上。叶叶释迦。亦不过禀明诸佛此心。宣传此戒法。即四十九年摇唇鼓舌。波波挈挈。为人委曲周旋者。亦不过普令众生。信受此戒法。及至末后拈花。天人瞪目而不知者。亦只迷此心戒耳。金色头陀。破颜微笑。乃至二十八传。递代授手。达磨西来。神光立雪。无言无说。盖亦分明直指此心戒耳。展转六传。至老卢俗汉子。柴担下闻金刚经云。应无所住而生其心。盖乃顿悟此戒。不从人得。不因师授。性自具足者也。又更有何奇特哉。及至黄梅印正。即解道本来无一物。何处惹尘埃。因此黄梅老人。亦不柰伊何。只得无语归方丈。即三更密付。大似乌豆换人眼睛。岂此外更有奇特哉。从此儿孙满目。遍满寰中。得之者死。失之者生。千七百人。鼓簧播弄。亦不过递相发明此心地法门。岂此心外别求妙悟耶。若离此外别求。即堕外道邪径。故梵网经。云卢舍那佛心地。初发心中所诵。一名戒光明金刚宝戒。是一切佛本源。一切菩萨本源。佛性种子。一切众生皆有佛性。一切意识色心。是情是心。皆入佛性戒中。又云众生受佛戒。即入诸佛位。位同大觉已。真是诸佛子。故五十五位进修。未见佛性。皆堕涂程。及至末后等觉位中。乃云。是人始获金刚心中。初干慧地。到此直入佛性海中。由是观之。从凡入圣。成佛作祖之要。舍此金刚心外。岂复更有剩法耶。是知此戒不易悟。悟则名为住位。不易行。行则名为行位。不易通。通则名为向位。不易净。净则名为登地位。不易忘。忘则名为人佛位矣。法乘今日。诚当自揣。以何心为出家。以何心为参师访友。以何心为乐求佛法。以何心而愿受此戒。苟得其心。则三世诸佛。历代祖师。普及一切众生。一齐向老人一毛端头放光动地。则汝二六时中。与诸圣凡眉毛厮结也。此则是名真持戒者。否则险。险则堕。参参参(洞闻初礼铁嘴兰风为师。此云水潦鹤者。指兰风也)。

　　示优婆塞结念佛社

　　惟吾佛住世。说法利生。四众人等。各皆得度。随机教化。各有方便。普令获益。譬若时雨。三草二木。无不蒙润。随分充足。各得生长。是故法有千差。源无二致。然以佛性而观众生。则无一生而不可度。以自心而观佛性。则无一人而不可修。但众生自迷而不知。又无真正善知识开导。故甘堕沉沦。枉受辛苦耳。所以卢祖初至。黄梅问何处人。答曰。岭南人。黄梅道。獦獠亦有佛性耶。祖曰。人有南北。佛性岂有二耶。自此一语。如雷惊群蛰。流布人闲。知之者希。悟之者鲜。是则岭南为禅道佛法之源头。爰自卢祖演化。道被中原。而门庭之前。竟埋荒草。寥寥几千载矣。谈者皆谓非善根地。是不达佛性之旨耳。余蒙　恩遣雷阳。以丙申春。至秋来五羊。垒壁闲注棱伽经完。戊戌夏。即为诸来弟子演说。每一座中。见诸善男子辈。亹亹而来。余深嘉之。未几有善士十余人作礼。愿乞教授优婆塞五戒法。余欣然应请。即为羯磨。自是归心日诚。听法弥笃。余哀其未悟。愍其不达进修自度工夫。因授以念佛三昧。教以专心净业。痛厌苦缘。归向极乐。月会以期。立有规制。以三时称名礼诵忏悔为行。欲令信心日诚。罪障日消。必以往生为愿。果能此道。虽在尘劳。可谓生不虚生。死不浪死。岂非真实功行哉。然佛者觉也。即众生之佛性。以迷之而为众生。悟之即名为佛。今所念之佛。即自性弥陀。所求净土。即唯心极乐。诸人苟能念念不忘。心心弥陀出现。步步极乐家乡。又何必远企于十万亿国之外。别有净土可归耶。所以道。心净则土亦净。心秽则土亦秽。是则一念恶心起。刀林剑树枞然。一念善心生。宝地华池宛尔。天堂地狱。又岂外于此心哉。诸善男子。各谛思惟。应当痛念生死事大。无常迅速。一失人身。万劫难复。日月如流。时不可待。傥负此缘。当面错过。大限临头。悔之何及。各宜努力。珍重珍重。

　　示真遇禅人

　　禅人真遇。生长卢陵。弃妻子出家。乐远离行。志向名山。参访知识。幻人以幻业迁讹至岭海。禅人因得来参。顷辞往普陀礼达观师。授以毗舍浮佛偈。复持来五羊。幻人于幻化场中。作如幻佛事。开诸幻众。说如幻法门。禅人作礼请益。幻人乃依如幻三昧。为说一切诸法皆如幻梦境界。而开示之曰。善哉佛子。当善思惟。一切诸佛依幻力而示现。一切菩萨依幻力而修持。一切二乘依幻力而趣寂。一切外道依幻力而昏迷。一切众生依幻力而生死。若夫天宫净土。依幻力而建立。琼林宝树依幻力而敷荣。铁床铜柱依幻力而施设。镬汤垆炭依幻力而沸腾。鳞甲羽毛依幻力而飞潜。蠢蠕蛸翘依幻力而动息。以极三世诸佛之所证。六代祖师之所传。总不出此幻网。三昧禅人安得而逃之耶。汝试谛思何因而落生死。何因而入母胎。何因而汩没爱缠。何因而愿出沉沦。何因而发足超方。何因而参访知识。何因而履名山登福地。穿丛林入保社。今年而南海。明年而五台。后年而峨眉。汝将遍历寰中。纵经尘劫。穷尽十方微尘国土。承事十方诸大知识。总皆不出幻化门头。非究竟真实处也。然虽如是。唤作迷头认影。不访就路还家。苟能一步踏断幻结。则无边幻网。一时顿裂。无涯幻海。一时顿枯。无量幻业。一时顿消。无边幻行。一时顿得。无量幻生。一时顿度。此则是名以幻修幻。所谓众生幻心。还依幻灭者也。其或未然。则纵经三生六十劫。以文殊为父。观音为母。普贤为师。而欲恃此亲因。以求出生死事。远之远矣。汝谛思惟。其无谓我为幻化人。非真实语也。参参。

　　示优婆塞易真潭

　　佛性善根。如草种在地。但有土处。莫不有之。若遇时雨。靡不发生。第雨有早晚。故生有迟速耳。人人皆有善根种子。若遇大善知识开导。如时雨降。则勃然生芽。抽条长干。开花结实。鲜不成就。所谓有情来下种。因地果还生。未有无因而招果者。此从上佛祖教化门头。贵在观根逗机。善为开导。使其自性成熟。非有别法。以夸诞众生也。善土易真潭。生在边地。长于尘劳。汩汩口体不暇。安有留心出世。切念生死事大乎。自非夙种善根深厚。油然于中而不容己者。何乃遇缘即发。不待教而能若是耳。余初贬雷阳。未度岭时。谈者谓边俗好鬼。而啖血食。绝无善人。且据佛言。边地下贱。篾戾车种。以为六难。以其断绝佛种。破灭善根。不闻三宝名字故。余以为实然。顷过电白。见潭携善士数辈。头面作礼。余甚异之。及过苦藤岭。诛茅茨施茶结缘。盖潭创为佛事。集众信而为之者。此则不因开导而自为之。岂非善根纯熟。时节因缘已至。有不能自止。触事而现。遇缘而成者耶。由是观之。佛性未必尽善。魔性未必尽恶。随其所习。故有异耳。佛说边地恶种。盖言其重者。欲人生正信。生中国。闻正法故也。余见潭纯诚笃信。创建善缘。足见佛法广大。不难行于边地。乃作疏。命潭与二三善友。同心一力。果期年而功成。三年而化行。即今海外。路人皆作佛事。将转魔界。而成佛界。未必不从此一人一事倡始也。一阴以至坚冰。一阳而炎赫日。造化之机如此。道化之机亦然。佛言。无佛法处。建立三宝。非菩萨人不能克成。梵语菩萨。此云大心众生。潭岂非大心众生耶。若从此增进。信心不退。善根转深。勇猛精进。顿悟本心。即永断生死。一超直入。菩提彼岸。未必不从今日出门一步。为初地也。但办肯心。决不相赚。勉之。

　　示本净贵禅人

