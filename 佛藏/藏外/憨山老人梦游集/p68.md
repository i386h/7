<!-- { "loadSidebar": true } -->
　　余少知方子振。童年以奕鸣而未见。及余乞食长安市。所遇靡不亟称之。殊无议其短长者。私识其人。诚若李本宁太史所言。非特奕也。及余被放岭海。丙午秋杪。子振同萧观察来粤。过访曹溪。一见居然心镜中人。异哉。乃出近与黄石甫所布奕微。余固不测识。及观与萧公对局。则知子振之为奕。以道而进乎技也。尝试论之。道在天地。凡得其精而神其化者。谓之圣。道德无论已。若夫艺者。左马以文圣。钟王以书圣。芝素以草圣。何独艺。而技亦然。若市僚之丸。养由之射。与秋之奕。诸皆有述焉。奕。争道也。凡争者。以名相轧。轧则气胜而实德鲜。子振独不然。循循雅饬。不以长自多。临局若无意。遇敌若不知。敌虚而必告以实。处胜而若不争。意气闲闲。笑傲自适。胸次翛然。局若澄波。心如皓月。机先而预定。神动而天随。客往而不追。敌来而顺应。因是而知其微乎微矣。说者以奕喻兵。余则谓奕可类禅。盖处乎不动。而运乎动者也。余固谓子振之奕。以道而进乎技也。余观子振。非独技。而其人亦然。老氏有言。夫惟不争。故天下莫能与之争。斯其品异。而技亦神矣。彼矜矜操刀而割者。又何以称哉。予虽不知奕。今见子振对萧公局。愧不若浮山之对欧阳公。因棋而说法也。

　　送坚音慈公住金沙东禅寺序

　　金沙东禅。古刹也。自达观大师重兴。弟子孙氏伯仲创其始。太史王公成其终。先得浪崖耀公住持。庄严毕备。乃联诸同志。结青莲社。背诵妙法华经。遵戒定慧三学。以为梵行。不数年而能诵者。三十余人。往耀公与诸檀越。特建佛种堂。迎予休老。丙辰冬。予东游而来。睹其规矩雅肃。安居精洁。四事丰美。人境俱佳。为末法一最胜道场也。赞叹久之。予了达大师末后因缘。即投老匡山。耀公涕泣留之。未能也。及予入山之二年。耀公以障缘去。一时檀越。皆望予令人以主之。居无何。坚音慈公至。一众欢喜恳请。公初以归宗为家山未妥。乃还安置。今应命往。过别五乳。予喜而谓之曰。大哉法界。以缘起为宗也。故一切诸法。皆缘一心之所建立。佛土净秽。随心感变。而成坏亦以之。是以吾佛于菩提场初成正觉。其地坚固。金刚所成。谓以金刚心之所感结。故菩萨修行。必以此心而为行本。所言金刚心者。即梵纲所说金刚宝戒。名为诸佛心地法门。故命千百亿释迦流传此法。所谓为一大事因缘出现世闲。盖特传此金刚戒耳。惟此一戒为成佛之缘。故曰。佛种从缘起。吾徒为佛子者。苟不遵此戒。则凡所建立。世出世法。皆不成就。以无根本故耳。即此社规。遵三学之制。三藏之中。经宗法华。律宗梵网。论宗起信。是则此三皆最上一乘。发明一心之旨。成佛之要。无出此者。乃目前现成公案也。公今往矣。若秉佛心而为住持。即其地为金刚所成。身心寂然。是为入如来室。若以法华为佛种子。则一瞻一礼。举手低头。皆为妙行。则一切因缘。无非佛事。了无疲厌。若以智照一心。了达无明。则烦恼不生。诸障自息。日用头头皆真解脱。且公素持行愿普门二品。以专净业。苟以大悲为心。则普视同体。冤亲等观。了无人我之相。若以普贤为行。则捐舍身命。以供大众。滴水普沾。何有一己之私。若以大圆觉为我伽蓝。十方聚会。个个无为。又何有于子孙之业。公以如是住。如是持。如是安居。则当下转秽成净。三学圆于一心。万行成于一念。所谓佛子住此地。即是佛受用。常在于其中。经行及坐卧。如此则不负檀那。亦不负自己出世一大因缘也。当以此语揭之佛种堂。未必不为广长舌相。

　　送无言道公住持少林序

　　世尊出印土。踞灵山。以优钵罗华。为菩提种子。既达摩以震旦少林。为菩提初地。十方无尽法流。源源从此而出。其如派多而源混。故我雪庭大师。总众流而归之。其心大矣。厥功懋哉。自是当家种草。代代而生。以不生者世其业。无言道公。承二十五世幻休润大师法流。令人天推拥。而住持其家。诸大比丘。刹利宰官居士。众皆欢喜赞叹。予来自东方那罗延堀。亦随喜合掌而言曰。佛未出世。祖未西来。现成家业。人人具足。由其具足而不知。故黄面碧眼。忍俊不禁。特地出身。为人说破。灵山百万众。传灯千七百。都皆一唤回头。顿知本有。此则知之一字。众妙之门矣。噫。佛祖元无实法与人。岂期人人病眼空花。且又邀花结果。佛祖之心然哉。此则知之一字。众祸之门也。吾人若不重刮金篦。何以世其家业。嗟乎难矣。然佛祖以法界为家。大地为业。虚空为量。若不立一尘。则不能现身。若立一尘。则不能度生。今公以赤身而全荷其业。拽百川而归源。岂易易哉。公且行矣。谛听谛听。善思念之。若不立一尘。则负佛祖。若立一尘。则非佛祖所以望公者。公其勉诸。

　　送仰崖庆讲主画诸祖道影序

　　昔世尊居忉利三月。优阗王思之不已。乃命工者持旃檀香。往刻其像。鹙子虑众工凡品。无足尽其妙好。遂以神力。化三十二人。各注一相。相成请归王城。观者与生佛等。及世尊从天宫来。乃拜之曰。吾灭后。赖尔度生无量。其像亦垂手而答之。故凡雕刻彩画。种种庄严。遍十方界者。皆自旃檀始。噫。夫岂佛然哉。吾意诸祖。皆同一身一智慧。力无畏亦然。故曰。心如工画师。画出诸形像。夫形像可画。而神通妙用。及度生事业。又安得而画之哉。居常阙然。及读达师述丁生画诸祖道影序。并送庆公求画。是知神通妙用度生事业。皆不离一毫端三昧耳。嗟乎。鹙子极尽神力。以多人而方成一像。今丁生以无作妙力。从一手而现多身。庆公于一念顷。圆成度生事业。而达师一弹指闲。顿使法身弥布。如云起寒空。影罗秋水。如斯妙用。乃法尔神通如是耶。抑因缘会合而然耶。观者傥能觌面不疑。始信各各当人自性。本来具足如此也。公行矣。无倦繁兴。藉使于一身复现多身。将逼塞虚空。光流大地。又不离丁生一毫端。公其持此。为我告之。

　　贺僧录左善世超如应公住持大慈寿寺序

　　圣天子临御之初。年正冲。　太上母忧勤鞠育。惟　祖宗社稷天下重器所寄。思无以上酬厚德。下福苍生。乃薄供养。损膳羞。出其资。建大慈寿寺。将赖三宝弘护。阴庇穷壤。寺成。选古风淳和尚为住持。居三年谢世。上命其孙本在。授僧录左善世。继其寺事。在师任事十二年。上祝　万寿。下接四来。无厌朝莫。即慈云法雨。遍满寰区。无不从此流出。而师舒忠效力。竭躬尽瘁。以事烦务剧。致形劳神枯。四大交病。即臞然骨立。犹不忍弃事。达观禅师随缘过慈寿。见而惊曰。公何为至此哉。吾人固重以忘身为法。其如生死大事何。师潜然泣数行下。曰在非恋恋浮名。第念　圣恩隆重。香火无托。故苟延耳。禅师因问孰堪荷寺事者。师即举其弟子监寺圆应禅师。请见乃大喜曰。是岂乘愿力而来者耶。令解衣盘礴。如九方相马。云此足当千里矣。幸有此儿。顾复何虑。师闻已。判然自决。明日即以其事。奏　圣母。可之。旨下大宗伯。檄应仍授僧录左善世。为第三代住持。诸名山大知识。各各闻而欢喜。属不佞赞叹之曰。惟吾佛世尊。以法界为家。以戒定慧为业。以弘法利生为务。以慈悲喜舍为范。以教理行果为纲维。三学具。四心圆。四维张。教乃昌。夫此家者。以无心而住。无我而持。任因缘为进退。顺机宜为调伏。此至人之能事。岂常人可及哉。故正法之代。四维张而法道昌。谛观诸祖。无论童耄。一言之下。克绍其业。像法之世。教流东土。历汉至唐。代有其人。叶叶相鲜。花果茂实。且曰无果。至于末法。则秀实希者。以教理存而行果阙。网已半弛。将何以纲维家业。捞漉人天哉。今跻末法。六百余祀矣。当世尊将涅盘时。有六万亿菩萨。愿于末法影响流通。且又将佛法付嘱国王大臣。故历代相承。惟我国家。崇其教。重其人。上下一体。至我　圣母。弘通三宝。超越前代。琳宫绀宇。棋布星分。独此寺为天下大观。无尽法藏。从此而出。一切功德。从此而入。为法门之枢纽。知识之蘧芦。当其任者。持大教之纲维。为四海之观望。殊非细事。应公年甫二十。即掌监寺职。山门众务。一切以身任之。不私己。不惮劳。不辞怨。不识身之有世。不知心之有身。不识不知。泛应无机。所谓年童而德耆。外实而中虚。忘机类无心。泛应类无我。不计利害类任缘。此真。住持之能事。观禅师所称乘愿力而来者非欤。余尝私谓在师为舟。应公为水。水之积也不厚。则负大舟也无力。应公业已能负师十年有征。岂不能自负哉。应公勉矣。愿造其真。履其实。为佛真子。住持其家。将此身心。祝我　圣君慈寿。如天如地。普覆无穷。果如是。则香幢影动。钟鼓声飞。塔殿横空。铃音铎响。昼夜无闲。皆广长舌转法轮时也。公其勉之。

　　赠大轮端上人住持广济寺序

　　王舍城北。有大精舍。曰广济。乃大知识宝藏和尚说法之处。和尚初隐终南。发明心印。后携其弟子双松平公辈。止于此。竖大法幢。人天众集。和尚据师子座。平公即领住持事。接纳四方。名倾海内。三十余年。和尚腊高八十。而道风与日俱大振。平公谢幻缘去。复以其徒端公继山门事。都城耆年。龙华瑞庵上人辈。咸皆欢喜。乞一言以赞叹之。闻之佛住迦毗罗国。只桓精舍。其弟子千二百众。各推所尚。尔乃以长老称空生。空生问佛所住。世尊乃告以应无所住而生其心。不住色声香味触法生心。且曰。应如是住。如是降伏其心。果何住耶。虽然。岂以无住为住哉。抑闻佛住大光明藏。与十二大士。密说圆满修多罗门。乃曰。以大圆觉为我伽蓝。身心安居平等性智。此所谓住寂灭场。修无作行。又岂以有所住而住哉。虽然上人亲授法于宝藏和尚。和尚得法大川禅师。据临济正令。扬眉瞬目。一棒一喝之闲。五教齐收。千门顿会。人境俱夺。理事双忘。此又岂可以王城精舍。圆觉伽蓝。而拟议其精粗优劣耶。上人果以此法住持。是将可以续佛慧命。上报　国恩。诚所谓佛子住持。善超诸有也。耆年闻说。皆大欢喜。即持此一叶。以问讯上人。上人其无谓我毗耶病夫。非夺钵之手也。是为序。

　　送方山映川法师幻游序

