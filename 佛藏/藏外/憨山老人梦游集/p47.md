<!-- { "loadSidebar": true } -->
　　惟如来出世。本非一种因缘。必感应道交。机宜冥会而后现。岂独佛界然哉。法法皆尔。以旃檀如来一事观之。实有不可思议者存焉。但佛如来。出于山野未来之前。座下出于山野既放之后。然此佛事。非山野无以成始。非座下无以成终。谛视此段因缘。若落众生手。则不免于枯木朽株。竟入丹霞火炉。即堕落长老须眉。又复何益。又安能现身兜率。降迹皇城。使无量人天发希有心。作苦海之津梁耶。以此而观诸法。盖不可以思惟心。测度如来境界也。前作书致南韶祝观察为护法。昨有报云。已檄南雄拥送过岭矣。第中使者汗漫。伴行者。无乃随脚根转耳。不识何时至都门。突出眉闲白毫相光。遍照东方万八千也。就光中种种因缘。行菩萨道者。纵有弥勒腾疑。赖文殊智眼。必一一洞彻无余。不俟疲极之人喋喋也。奉寄楞伽一叶以供慧目。盖此经洞明吾人日用现前境界。顿令实证。所谓顿教法门者也。愿座下二六时中。不可暂忘此法耳。

　　与张大心

　　老人自历难以来。直至于今。返求本心中。一念动心。悔心。了不可得。何况是非得失恩怨成坏见耶。老人出世以来。七岁即知有生死大事。三十年来。历尽冰霜。吃尽辛苦。单单博得此一念。奈何向沈幻化网中。若非　圣恩一椎打破。不知又向驴年去也。年来坐瘴烟中。住清凉地。日以楞伽印心。此实　圣恩所赐也。想居士闻之。必大生欢喜矣。君甫年来德业何如。凡百诫以清净寡欲。勿生分外贪求驰逐之想。将来受用自有广大处。闲中收摄身心。当以学问为事。异日成就。立于人前。可省惭愧耳。老人回观往事。真同梦中。无复一一。谅在大心中。凡所真实功德。必不退初心也。

　　答柯复元孝廉

　　闻足下病甚。此心日夜县念不已。吾佛所言。一切诸病从妄想生。既妄想为诸病本。即知断妄想。为一妙药也。足下有志了生死大事。惜乎入此法门不深。前会时草草放过。将谓因缘有待。不意生死逼之。速如此耳。足下清臞骨立。即无病亦病状。况久病乎。计其调理极难。苟不以生死关捩子。一口咬定。一切世念情尘妄想思虑。一时放下。定难取效。如灯焰焰。只见其焦枯耳。当此之际。只是死心一着工夫。最为省力。其它伎俩。都用不着。一切学问文字。皆使不上。若将从前胸中所有之物。一齐吐却。则病根尽拔。枝叶自然不生矣。老庞云。但愿空诸所有。此真语也。
　　又。
　　佛言。照见五蕴皆空。度一切苦厄。一切诸苦。可苦者五蕴身心耳。若五蕴皆空。又何苦之有。然五蕴身心本来自空。但吾人未亲看破。若亲看破。则一切所有如空中花。能见此身心如空花者。即名观自在菩萨矣。凡在病苦中者。应当作如是观。若为苦恼逼迫。心地不得清凉。但就逼迫不着的。一眼觑定。此处着力。恰似与阎老子作对头一般。定要觑透。若此处一透。则百千万劫生死机关。一时顿裂。如此掉臂而行。是名大自在人也。古人皆在疾病祸患死生关头做出来。故得如此稳稳当当光明广大也。勉力图之。

　　与丁南羽

　　往昔未面足下。已见其心。江干既见足下。则睹其神矣。三世十方诸佛。历代祖师。向足下一毫端头。放光动地。无怪乎其然也。向以大士如幻三昧惠我。每蒙甘露见洒。顿令热恼清凉。既而觉音持康祖道影来。展之瘴烟毒雾中。令人血泪迸流。遍身毛孔也。惟康祖吾长干祖也。舍利吾师之骨肉也。且贫道忝为克家儿孙。既不忍祖翁田地为荆榛。又岂忍睹现身于瘴海乎。居士其重我之悲愿哉。达师之赞。实有以启之耳。时时瞻其像。诵其言。真足令人化血肉之躯。为金刚骨也。此段公案。无物可酬。旧端研一只。可以供足下乎。若令此研磨穿。则足下身光。当与楞伽宝山。并峙于性海中矣。

　　与游二南

　　人生聚散如云。世事如梦。流转势速如电。此身不实如芭蕉。此三世诸佛入理之门。吾人日用现证而不觉。是与足下别来亲切境界。不审法眼观之。作何滋味。

　　与屠赤水

　　尝谓向上事属上上根人。即有志者。其根未必利。根利者。其志未必精。贫道私念捷疾利根。真能一超直入者多。惜以无上妙慧。作世谛流布尔。间者晤德园居士于王城。靡不以此兴慨。贫道比以夙业重愆。取辱法门。遗师友忧。蒙　恩谴炎海。于丙申春仲抵戍所。时值其地连遭三灾。真同火宅。日坐尸陀林中。披阅楞伽。于无生之旨。脱然自信。始知此事。不从外得。本自具足。回视昔日工夫。大似含元殿里觅长安。即此万里调伏。差胜三十年行脚。古人以火聚刀山为道缘炉鞴。非虚语也。弥感　圣主恩大难酬。于此经有当于心者。笔之成帙。名曰观楞伽记。今已脱稿。暇则检点髑髅眼开识干者。亦不减维摩丈室中人也。然此虽为撮摩虚空。适足以消炎热。报罔极。酬知己耳。时与丁右武聚首五羊。每谈明德。必出手书。光明焕发。恍若入宝林而视满月。清凉悦怿。不言可知。因知居士长斋绣佛。与德园居士伯仲。结制西湖之上。切究此事。喜得莲师为证盟。贫道遥空合掌。赞叹不已。窃念利根大志如居士。友如德园。师如莲池。可谓诸缘具足。何患不一超直入。真宇宙闲千载奇事。古人云。若识佛性义。当观时节因缘。慨斯末法。此会此缘。难可再见。谅不虚负矣。读普陀志。护法真情。字字皆从光明藏中流出。贫道三复。不觉感激填心也。嗟乎。唯我　圣慈。一代弘誓。累劫津梁。非籍圆通手眼。几乎沉埋佛祖矣。念此曹溪为祖庭重地。法海源流。惜乎荒秽寥寥。殆难举目。海门居士摄南韶时。属贫道纂其志。安得居士俯垂一机。击涂毒鼓。使鍱腹降心。为祖道之光耶。

　　与王念西太史

　　般若种子。在五蕴中。如玉在璞。珠在渊。任其埋藏深厚。光明自然发辉。昔与座下晤语祇园。真不减荆山合浦也。别来幻化如斯。在智眼观之。了罔陈迹。然性海波澜。惟游泳者。识其深广耳。山野年来。坐此无多增进。但于今事门头。目前无异法耳。古人谓净秽随心。苦乐在己。心外无法。真不吾欺。所入楞伽境界。殆非寻常恃佛法知见。可能凑泊。即山野生平行脚。到水穷山尽处。方见佛祖鼻孔。只在众生穿衣吃饭中也。寄入慧目。略见此番行脚。不敢辜　圣恩。负知己也。法华击节。亦自偶尔。狭路相逢处拈来。盖发前人所未发。虽出一己之见。实可诸佛之心。愿座下试并披剥。傥有一得。幸广法施。令一切见闻。顿入自心现量。彻诸法实相。则眉闲白毫相光。突出于座下一毛端头也。此中生涯。具见于此。无余蕴矣。勺原同处经年亦深用锥札。虽识痛痒。犹未彻心酸鼻。大段佛性义。自有时节因缘耳。惟法界海慧。自他不隔。即此觌面无容赘谈。第愿以法资神。无忘度生事业。是所至祷。

　　与徐明宇侍御

　　连得手书。知信道之笃。其于安隐快乐之地。自得受用无量矣。岁除前二日。行脚僧自东海持尊翰到。知己还乡。兼得中丞讣音。悲痛五内。既读札中语。知中丞末后一段光明。全在公柱杖头。放出百千万劫大事因缘。何幸于宰官身中。仅得再见。不觉化悲为喜。然此事虽是生平道力。亦重赖善友提携。公念道情真。目前有此榜样。足征佛法灵验矣。昔欧文忠公问一僧云。古人临生死之际。有谈笑脱去者。今何寂寥无有。僧云。古人念念在定慧。临终安得乱。今人念念在散乱。临终安得定。文忠大惊。此语正吾人学道之标的也。承示平时颇自检点。及至当境。习念又生。此正公念力真切处。方能见谛如此。夫子亦曰。性相近也。习相远也。又曰学而时习之。此习字。岂但文字之学。所谓习于性耳。性本无物。清净虚明。为物欲染习。故汩昏而不明。试思吾人自有知觉以来。以至今日。习于世故。染于物欲。日夜火驰。未尝暂止。较自悔悟知非以来。念道工夫。比于欲习久近何如。生熟紧慢又何如。夫子尝论弟子中。能三月不违者。独颜子一人。其余则日月至焉。由是观之。以日月之工夫。敌多生欲习而欲胜之。是犹滴水救积薪之火。势不能也。古人明言。学道无他伎俩。只是生处要熟。熟处要生。久久纯熟。打成一片。自然念念弥陀。头头极乐矣。来纸索书。谨录净土诗二首。愿公留心净土一门。倘肯于念佛公案得力。久久自有受用地。往时每到中丞公坐席中。见其衔杯之闲。念佛不离口。虽唾嗟谈笑。不觉佛现舌端。足见此老生平。以此为秘密行。正当五欲烈焰中。投此一念。当下五内清凉。若甘露洒心耳。窃见近世学道之士。祗知贪求玄妙。不知向根本处下死工夫。平居无事。谈论爽口。岂不为快。及临荣辱祸患生死之际。便见手忙脚乱。此非他人误己。乃自误耳。此事一毫假借不得。正似鍮石真金。入火自见。惟公灵根宿植。今既秀发。愿以念佛三昧水。时时灌之。久久纯熟。开花结实。自有时节耳。感公见信贫道之真且笃。且恨良晤之难。不觉漏逗如许。贫道年逼六十。有漏之躯难堪。十年瘴烟埋没。今须发浩然。无复故吾。休息之心。不离一念。但业绳未解。不敢高枕山林。且于曹溪有休老之志。欲借掊土掩此枯骨。以了此生。不知缘分何如。以是与公会晤更难。但有风便。不妨数数致问也。
　　又。
