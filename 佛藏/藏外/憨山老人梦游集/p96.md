<!-- { "loadSidebar": true } -->
　　释德清曰。达摩单传之道。五宗而下。至我　明径山之后。狮弦将绝响矣。唯我大师。从法舟禅师。续如线之脉。虽未大建法幢。然当大法草昧之时。挺然力振其道。使人知有向上事。其于见地稳密。操履平实。动静不忘规矩。犹存百丈之典刑。遍阅诸方。纵有作者。无以越之。岂非一代人天师表欤。清愧钝根下劣。不能克绍家声。有负明教。至若荷法之心。未敢忘于一息也。敬述师生平之概。后之观者。当有以见古人云。

　　敕建五台山大护国圣光寺妙峰登禅师传

　　师讳福登。别号妙峰。山西平阳人。姓续氏。春秋续鞠居之后也。师生方七岁。父母值凶岁。亡无殓具。荐席而已。师失怙恃。年十二投近寺僧出家。不得善视。年十八遂逃。携一瓢至蒲坂郡东山。有文昌阁万固寺僧。朗公居之。师至日乞于市。暮宿于阁。朗公怜之。居无何。山阴王出游。见师奇之。谓朗公曰。当善视此子。他日必成大器。公遂留为弟子。居顷之。值地夜大震。民居尽塌。师被压。将为必死。朗公亟搜之。幸无恙。王因谓师曰。子临大难不死。此非寻常。何不痛念生死大事乎。师时年二十二。即奋志远游。王曰未可。姑就中条山之栖岩寺。修兰若。令师闭关。师请益近之法师。示以法界观。于关中依习禅观。日夜鹄立者三年。心有开悟。乃作偈呈王。王见之曰。此子见处早如此。不折之。他日必狂。因取敝履。割底封寄之。乃书一偈曰。者片臭鞋底。封将寄与尔。并不为别事。专打作诗嘴。师见之。对佛作礼。以线系于项上。自此绝无一言矣。三年破关往见王。则具大人相。王甚喜。乃曰。子虽知本分事。但未闻佛法。恐堕邪见。介休山中。有讲楞严经者。促师往听。授具戒。师年二十七。王谓师曰。子为僧。未出山门。如井蛙耳。南方多知识。子当往参。他日归来。可当老夫行脚也。乃亲为师缉理操方具。解自着绒衣袜。外裰以蓝缕。手授之曰。此防寒也。师受教。即单瓢只杖南询。遍参知识。至南海礼普陀。回宁波。染时症。病几死。旅宿。求滴水不可得。乃探手。就浴盆掬水饮之甚甘。诘朝视之极秽浊。遂大呕吐。忽自觉曰。饮之甚甘。视之甚浊。净秽由心耳。即通身大汗。病乃痊。而遍体疥肿。至南都。时隆庆元年冬月也。适先大师讲法华经于天界。予居副讲。师执净头役。予每早起。见厕洁。即知行者为非常人。宵侦之。见师执灯洒扫。洗筹杖。近窥之。乃一黄病头陀耳。心异之。久之师病。卧于客寮。予往视。则疮肿遍身。手不能举。因问师安否。师曰。业障。身病已难当。馋病更难治。予曰。何谓也。师曰。但见行斋馒头。恨不都放下。予心知为有道者。明日袖饼果往候。以手投师。欣然咽之大快。予笑曰。此真道人也。因坐谈。师曰。每闻师讲。心开意解。英年妙悟如此。予曰。此非本分事。志将从师远游。参究向上一着耳。不旬日。觅师不得。知潜行。恐以予为累也。师归。王见甚喜。且询所见法门人物。师述先德知识。在初学。则以予为一人。王繇是亦念之。师既归。无意人闲世。乃于中条最深处。诛茅吊影以居。辟谷饮水三年。大有发悟。即以宗镜印心。深人唯心之旨。王日重三宝。于南山建梵宇成。延师居之。且欲求北藏经于　大内。促师亲往。师居山日久。发长未剪。乃随宦游者至京师。时予已乞食长安。师于马上。偶识予于燕市。舍馆定。乃物色于西山。一见曰。识得么。予熟视之。见双瞳炯炯。忽忆为天界病行者也。曰识得。师曰。改头换面也。予曰。本来面目自在。师笑而作礼。斋罢别去。明日往候。连床夜谈。具述求藏因缘。予曰。自别师。无日不念。今特相寻。适来观光上国。以了他日妄想耳。师曰。傥不弃。某当为师前驱打狗耳。即别。隆庆壬申冬月也。明年春三月。予游五台。志居之。以不禁冰雪。复回都门行乞。左司马伯玉汪公语予曰。法门寥落。大自可悲。观公骨气。异日当为人天师。幸无浪游。小子视方今无可为公师者。舍妙峰公无友矣。予曰。夙有盟。公曰。果同行。小子当为津之。是年秋。师造藏完。已束装。予适至。师即命登车。未一言。遂同行。及至蒲。王见甚欢。安藏毕。乃留结冬。万历元年癸酉也。师居常以二亲魂未妥。欲改葬山。因国主分守查公。平阳太守顺庵胡公。各助葬。明年甲戌春正月。予同师结隐五台。东行便道过里。合葬二亲。予为卜城东高敝地葬之。作墓志铭。事毕。遂至台山。卜居北台之龙门。冰雪堆中。得老屋数椽。共栖之。越三年。予恒思无以报二亲。乃发愿刺血泥金书华严经。师亦刺舌血。朱书各一部。经将完。师欲建无遮大会。遂下山募资具。期年缘毕集。欲演大华严。拟万历九年辛巳冬日开启。先是　慈圣圣母。为荐　先帝。保　圣躬。修五台塔院寺。舍利塔。时工将竣。求　皇储遣官于五台。时会方集于新寺。予与师议曰。吾徒凡所作为。无非为　国报本也。宜将一切尽归之。实方外臣子一念之忠耳。师然之。以是年冬十一月启会。明年壬午春三月圆满。期百二十日。九边八省。缁白赴会者。道路不绝。每食不减数千人。会罢。将所余金谷。封付常住。与师一钵飘然长别矣。予东蹈海土。师往芦芽结庵以居。期年　圣母以求储因缘。访予二人。独得师。就芦芽　赐建华严寺。顷成一大道场。于山顶造万佛铁塔一座。高七级。初蒲坂万固寺为师故山。有唐圣僧舍利塔十三级。高三百尺。及大佛殿。皆倾圮。乡大司马见川王公。议重修。延师居三年。塔殿鼎新。顷之三原大中丞。廓庵李公。请建渭河桥梁。师往二年。工既竣。回芦芽。过宁化。见石壁千仞。一平如掌。师喜之。乃凿为窟。深广高下。各三丈五尺。雕华藏世界十方佛刹。图万佛菩萨像。精密细妙。遂成一大道场。居无何。宣府西院。议建大河桥。师应命至。度之。水阔沙深。乃建桥二十三孔。亦竟成。师素愿范渗金三大土像。造铜殿三座。送三大名山。己亥春。杖锡潞安谒沈王。王适造渗金普贤大士送峨嵋。师言铜殿事。王问费几何。师曰。每座须万金。王欣然愿造峨嵋者。即具辎重。送师至荆州。听自监制。用取足于王。殿高广丈余。渗金雕镂诸佛菩萨像。精妙绝伦。世所未有。殿成。送至峨嵋。大中丞霁宇王公抚蜀。闻师至请见。问心要有契。公即愿助南海者。乃采铜于蜀。就匠氏于荆门。工成。载至龙江时。普陀僧力拒之。不果往。遂卜地于南都之华山。奏　圣母　赐建殿宇。安置。遂成一大刹。师乃造五台者。所施皆出于民闲。未几亦就。乙巳春。师躬送五台。议置台怀显通寺　上闻。遣御马太监王忠　圣母遣近侍太监陈儒。各赍帑金往视。卜地于寺。建殿安奉。以丙午夏五月兴工。鼎新创立。以砖垒七处九会。大殿前后六层。周匝楼阁重重耸列。规模壮丽　赐额　敕建大护国圣光永明寺。工竣。乃建华严七处九会道场。上下千二百众。请十法师。演华严经。所费皆出内帑。道场之盛。盖从前所未有也。师初入台山。以道路崎岖。于是溪设桥梁。石铺大路三百余里。修阜平县桥。　赐额普济。建接待院。为往来息肩之所。又于龙泉关外。忍草石。建茶庵　敕赐惠济院。舍药施茶。岁常赐金若干。随蒙　颁赐龙藏。建砖阁安供。后创七如来殿。又于阜平立长寿庄奉　圣母建殿阁。前后七层。范接引弥陀像。高三丈六尺。山门钟鼓。两廊寮舍。规模宏敞。又为一大道场　赐额慈佑圆明寺。置供赡田数顷。师居五台。当建立时。亦应他缘。山西抚台。请修崞县要路滹沱河大桥。晋王请修省城大塔寺。殿宇完。修会城桥长十里。工未成。壬子秋九月。师以疾还山。乃料理所建道场。上下立为十方常住。各得其人。向来眷属。各令归故山。不留一人。腊月十九日卯时。端然而逝。师生于嘉靖庚子。入灭于万历壬子。世寿七十有三。法腊四十有奇。师既化　上闻之赐葬。建塔于永明之西。问师功德未完者。悉令完之　圣母赐千金。布五百匹。为葬事。初侍御苏公云浦按山西。因入山访师。问心要相契。往返酬酢。多语句未录。师示恙。公遣医致药石。及迁化公。为制塔铭。常曰。人以妙峰师。为福田善知识。实不知其超悟处也。呜呼。师果何人哉。起于孤微。卒能于天人中。作一代广大佛事。以予蚤岁。物色师于陆沉贱役中。及年三十。同行脚。刻志修行。既而台山一别。三十余年。始以小王助道。终至　圣天子　圣母诸王为檀越。凡所营建。法施应念云涌。投足所至。遂成宝坊。果何缘而能致耶。苟非心游法界。圆融性海所流不思议力。而能若此也耶。师自发迹操方。住山行履。从来一衲之外。无长物。恒随侍者无一人。如所建立。皆秉明一心。而金钱施利。曾未染指。随立随去。略无介怀。所成大刹十余处。无一弟子为居守。住则随缘。一毫不私。去则若忘。寸丝不挂。飘然若浮云之聚散。孤鹤之往来。岂非深证唯心。遇缘即宗者耶。师貌古骨刚。具五陋。面严冷。绝情识。孤劲无缘饰。终身胁不至席。予深感切磋之力。名虽道友。其实心师之也。虽别三十余年。时时居然在目。如临师保。生平不忘所自。岂非宿缘哉。悲予老矣。不能致瓣香于龛室。以因缘障道。世多肉眼。概以福田视师。而不知其密造。故述师生平之概。使后世知我明　二百余年。其在法门建立之功行。亦唯师一人而已。岂易见哉。
　　赞曰。古人一得金刚正眼。则能揽长河为酥酪。变大地作黄金。非分外事。然于法性空中。特野马尘埃。师之自视也。亦若是而已。予常窃谓。假能以似师之缘。摄归一际。作助道具。建刹如那兰陀。性相并树。禅净双修。则四十余年。足不离影。而于法门之功。当与清凉东林比隆矣。触目华藏净土庄严。又不止三山十刹而已也。嗟乎往矣。其或俟师再来耶。

　　雪浪法师恩公中兴法道传

