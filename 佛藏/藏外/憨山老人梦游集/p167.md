<!-- { "loadSidebar": true } -->
　　第尽驱越境而已。其以德报怨类此。而往者报恩殿廊之烬也。师与雪浪恩公。矢以一期戮力。及奉　敕藏还寺。而舍利窣堵。出光明桥以迎贝[迭*毛]。师因入谢。请　慈圣日减膳馐。需隆栋。久之事有端矣。戒于岛夷。遂不果。而中贵人之与转藏轮者。尝以眦睚得过。　上左右众铄之。谓其监缘饰佛事。多壑帑金。而诈称黄冠。摭己事鸣登闻以讼。有　旨逮师。及中贵人对簿　诏狱。师内空其心。而外侃侃言事。请核内府。则赈饥之籍固在。而他无所得其漏卮。释憾于中贵人者。本不欲患师。更以所稔颠末具广贞状。　上意浸解。坐私建梵刹。戌之雷阳。而诸刹之蒙悉檀于　慈圣者。虽往来厉而亿无丧矣。故相张洪阳先生。称其难弃能弃。难忍能忍。以能幽赞　神庙之孝。为　社稷功。亮夫。师于般若香光。固是云谷老人。安上鼻孔。临岐逼拶。亦自不无妙峰恩公一臂。台山遂作。暮云春树。清风匝地。何之非早岁埙[壉-豕+巾]。而师所描邈于飞雪之炉。运风之斤。狎主之歃。亦不啻三铠甲龙。从涅盘起矣。紫柏大师。于世罕所许可。而独轻千里之驾于坚牢。晋琬公塔院之会。送难通理。一坐四旬于宇内。法喜无两。其示寂圜扉。虽魍魉辈毒于含沙。而本所怀来。固未尝不在雷阳棨戟之下也。双径之游虽微上首铠公。固当己事遄往。愆期有待。而适会紫柏。以舍利迁。爰及阇维。铭诸坚白。其斯以为方外素交。扬厉云栖。证知吾师莲祖。为法华地涌中人。而浮山朗目智公。亦以旋陀罗尼。与作点睛手。则予小子宾。窃负法垒蝥弧。渐腾而附青云上矣。师谓紫柏澜之浊矣。维泉之昧。及吾两人之未髦也。左提右挈。以为曹溪涤除。宗门其有兴乎。左股既夷。壮马是急。故紫柏自曹溪如燕。而师度岭已还。乃心罔不在祖窟。筮之以周臬宪海门。而曹溪志成。镇之以戴制台。而屠沽之肆一洒。狙狯虎冠。兵奴我苾刍。蚕食我疆里者。令不崇朝。乌散鬼匿。招提改观。于是乎范之以律仪。经之以出入。守之以典籍。润之以法流。育之以义学。如是者数年。宝坊轮奂。浸假若新。最后有事于大雄宝殿。而一二黠悍师蠹。恶其害己。歙张群噪。将以一矢加遗。而师方晏坐。诵金刚般若。深解义趣。愉愉如也。噪者心怍。已退而不释然。乃因制府之罢。诬师掠用常住物。愬御史台。流寓二年。司理锡之鞶带。直指弗是也。下郡征典守节符会之。秋毫无爽。乃褫讼者服以窜。而曹溪之蛊裕矣。师之少也。受遗西林翁。独以心计偿两世逋负缗至千。于无遮之会。而竣籍其羡。以畀塔院寺主大方赀至万。知以恬养。劳以谦牧。发机于所不得已。而藏用于所不可知。骥称其德。而力倍凡马无算矣。虽报恩之筹以师命辍。海印之绩以城社隳。南华之墉以裨贩圮。而师惟心之土。悲智妙严。岂复有乏少耶。贵珰之滥于榷也。薮盗丛奸。不可向迩。差幸有浮慕于福田。而师受戴制台请。与为婴儿。其应如响。于是税使者窘于至期。迫不得所欲。而黄白之冶。受成有司。民不知有履尾之咥。白艚遗粟食民而腾粤籴。邦人患之。而戴公胤子。将归温陵。其行也。与白艚会。于时榷使有憾于将军。则多族市井豪欢以媚灶。胄士之告急于师者再矣。师方安居。扉为之启。从容谕众。而欲得贱籴耶。今罪在大辟。籴虽贱。谁当食者。众怒少怠。而急白榷使者出令。宁反侧心。且明非胤子之过。匡圉阒然。盖师轻身以先持戟。使师莅大鉴宗盟。而师脱载鬼之弧。纳用缶之牖无烈侠气。有烈侠功。所谓动刀甚微。謋然已解。进乎技矣。师毗尼纯白。廉而不刿。门庭在云栖紫柏之闲。德充之符。逅之而慢幢折。疑城颓。嗔剑堕。出要咨诹。不惜四楞着地。恻乎惟恐人之不有之也。踪迹半天下。所至登羯摩之坛。升白椎之座。以数十会计。东齐南越。法化久湮。佛种几断。而自其得师也。若酰鸡之睹天地。熏于二严。誓于九品。乃至盂兰放生。诸白净行。无冠笄童耄翕如也。别传之宗。时复为利根者贾勇而齿牙无畏。投芥于针。使清凉之区。乃得遵　累朝宪章。弛于任土。而大木终其天年。为官家佛法僧物。寺主取大邑人。无灾用脱桎梏。居然五天之郛一郏鄏矣。　今上毓于青宫。　诏戍士之老疾诖误者。陈情而宥。师有二焉。首尾核奏。凡六年。乃听自恣。而　慈圣之为　孝定也。临于湘东。大作佛事。然后免妙喜之冠。反栖贤之圉。而师初行脚时。所铭一钵一衲。虽丰城之与延津弗若矣。师所莫逆。海内贤豪。无虑百数。而天随风负。则北之胡。南之戴为尤。湖东练若以曾仪部金简。为三年淹。五乳十檀。则汪少司马静峰。执其牛耳。是时名刹之虚左者。桐乡之浮渡以堂。金沙之东禅以构。其曰尘尾是瞻。武陵云栖。则萃通国之欢。以请禅讲胜流。刳心[目*匿]就。美尽东南。而竟为庐阜之岑寂所扄。已复为曹溪之讴吟所吸。人以为疲于津梁。而师固未尝下台山之座也。纵其乐说无碍之辩。曲示单传。而镕入一尘法界。似圭峰。解脱于文字般若。而多得世闲障难。似觉范。森罗万行。以宗一心。而严无生往生之土。又似永明。虽正令寂寥。稍似婆心太热。亦或观时逗根。不忍法堂前草深一丈耳。先甲曰辛。以革其面。后甲曰丙。以蔚其文。二十年以来。饮光之华。往往于吴楚闲振其夕秀。瀹曹源者。岂曰无庸。师可报紫柏于净土矣。书华严时。梦与登公谒清凉国师于金刚之窟。而慈氏法王。亦乘率陀楼阁。影现梦心。锡以策文曰。分别是识。不分别是智。依识染。依智净。染有生死。净无诸佛。佩斯印也。以游世闲。所谓善能分别一切法。于第一义而不动。盖师之所从来深远矣。年谱之笔。绝于癸亥。而专以法施为心。六字其末后句也。前化及之三旬。遍谢申警。若将远行。且各留楮墨为别众以师眷眷法云也。判袂玄圃。而小不豫矣。侍者以遗教请。至心念佛而外。无他嘱也。初度欲临。而张韶州奉紫叵罗衣为寿。清言浃日。欢若生平。日中而骊驹叱驭。日晡而白牛说驾矣。二时暖于顶。三日汗濡于鼻。睹貌如生。而遥烛其瑞相者。谓招提且火。最后供通曰。内外诸法。空洞一如。何去来之足问。然则参云谷时。所睹三圣。对现色身。沤灭空澄。了无所得。永明有言。生则决定生。去则实不去。刹那际中。去齐而送者徙市。去越而慕者倾都。去震旦而哀者撼丘陵。荣者雕金石。如梦乍醒。不消一咄矣。缘熏习影。重重无尽。而出缠弟子曰。福善某某等。在缠弟子曰。即墨黄生纳善某某等。五羊冯生昌历某某等。服勤请事。助转法轮。皆其盛者也。于师台山愿文四摄众中。固是恒河沙一数。而黄生剜臂为灯。以蕲反锡。痂瘢作大悲形。衣发皆具。首楞严观。昼夜一蒲。勤勇坐脱。可谓奇中倍人。下逮余小子宾。啖法乳于名字之初。洒心血于宰堵之后。虽步趋未也。共相与力。倘亦有不可思议者焉。师瑰意奇行。着于年谱。不可殚书。所著复有心经直说。圆觉经解。起信疏略。起信直解。百法规矩直解。性相通说。肇论注。八十八祖传赞。方便语。参禅切要。观老庄影响论。憨山绪言。梦游集若干卷。并行于世。铭曰。　睹师舌相。渝三纪而不能挈其广长。摸师眉毛。亘三旬而不能知其在亡。听之以心兮。失颦呻之师子。游之以目兮。得回旋之象王。其语无声。其默孔扬。其形不疲。其神不伤。璞三刖而为玺。金百炼而弥刚。礼师塔也。皮相者以为化城之幻迹。而心服者以为宝所之慈航。　赐进士出身左春坊。左谕德兼翰林院侍读。菩萨戒弟子皖舒广瀹吴应宾顿首拜撰。

　　大明海印憨山大师庐山五乳峰塔铭

