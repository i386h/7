<!-- { "loadSidebar": true } -->
　　夫大藏者，乃般若之丛林，真如之府库，一切世出世间诸法之渊海也。举凡如来究竟亲证之道，众生即心本具之法，及十方世界之广，三世因果之微，与夫日用伦常孝弟慈善之道。悉皆显阐赞导，了无佚遗。以故宏法大士，莫不以流通大藏，为宏法利生之急务焉。刻大藏经，与单刻一二部经论有异。不得谓此功德大，彼功德小，此法当机，彼不当机。良以一大藏虽有经律论，及西竺此方种种著述，部类各别，卷数逾万，总是一部大藏经故。既是一部，何可割裂疆域，妄分优劣。譬如万川归海，同一咸味。百华成蜜，同一甜味。卉木虽有大小，春光原无偏僻。形相虽有殊异，明镜岂有二照。如修九层之塔，施砖石于各级，功德同等。如铸千尺之佛，熔金铜于一炉，那分高低。但可即末以得本，岂宜执源而废流。菩萨度生，不见能度所度之相。菩萨行施，不著色声香味触法。故得一心无住，三轮体空，致其福德，直与十方虚空，同一广大悠久。一大藏教，虽有大小权实，偏圆顿渐，显密真俗，禅净性相，种种不同。然其心光血脉，固皆融会贯通，一无滞碍。如帝网千珠，重重交映。如佛殿千灯，光光相涵。助刻檀越，但取钱不落空，勿论刊刻何种。庶经理之人，少费心力，而汪洋大藏，速得圆成矣。倘或以分别心，妄生拣择，则人各效尤，必致或有一种，多人愿刻，以成重复。或有一种，无人发心，常时阙漏。功德虽有，缓急失当。全藏流通，知在何时。况此时经理校对，悉皆有人。胜缘难再，忍令错过耶。须知为实施权，权是实家之权。开权显实，实是权家之实。如来说经，菩萨造论。若无西竺此方诸宗古德著述，辅弼翼赞。何能中外流通，至今不替。且世主治国，尚赖文武辅弼，方得万民仰德而畏威，观光而自化。况如来所证之三德秘藏，实相妙理。若捨古德随顺机宜种种发挥，则佛心所证，唯佛与法身大士能知。其余劣机众生，将何由而知，何由而证乎哉。是知一大藏万余卷经，同是一法，何可分别。所愿施资助刻诸大檀越，同以无所住而生心，不住法而行布施。则一大藏之不思议功德，人人各获全分。如一月当空，万川普映。一气值节，大地皆春矣。
吉林哈尔滨创建极乐寺疏
吉林哈尔滨创建极乐寺疏
　　佛法流通，利益无量。天机深者得其深，即可明心见性，断惑证真。天机浅者得其浅，亦可改恶修善，希圣希贤。良以如来设教，虽则正为出世，而随顺机宜，循循善诱。故于经世之道，亦复发挥净尽，毫善弗遗。遇父言慈，遇子言孝，兄友弟恭，夫倡妇随。凡一切伦常日用之道，与儒教所说，了无异致。其所异者，一一各示三世因果，善恶报应。使人心存敬畏，不敢逾越。虽在暗室屋漏之中，常如面对佛天。即下而贪残暴恶之伦，绝无信心。以久闻因果报应之事，其心已冥受制伏，亦不至十分酷烈。观于列国杀人殉葬，以多为荣。佛教东来，遂灭此风，可以见矣。其入人深而利益溥，譬如杲日丽天，生盲悉获安乐。阳春回地，焦芽亦荷生成。诚所谓如来不出世，万古冥若夜游。佛法若流通，人天悉有恃怙。教传东震，年将二千。其间具聪明睿智之姿，立掀天揭地之业。学识通人天，节操陵风云者。莫不崇奉护持，极力流通。不惜巨资，建立塔寺。以其阴翼治道，显淑民情，使民日迁善而不知所以为之者。故古今首出庶物之人，莫不以流通佛法，为天下太平，万国咸宁之基址焉。吉林哈尔滨，僻处边陲。在昔但为华俄渔场而已。自铁路开通，遂成欧亚交通重要地点。万商云集，各行星罗。较京津沪汉，无多让焉。但以寺宇绝无，高僧不来驻锡。经典未布，人民无缘培修。中东铁路监察局长陈飞青君，宿植德本，笃信佛乘。欲使滨江同人，咸沐如来法化。特向中东路局，请地数亩，拟建十方丛林，命名极乐，以宏佛法而资信仰。其绅商首领，若某某等数十人，莫不皆本己立立人之心，行自利利他之事。为之协力赞襄，以速其成。其建筑规模，悉仿内地大寺之制。以倓虚法师，博学多闻，深通经教，志切宏法而利人，因请为住持。祈其寺成之后，长年讲经。俾莅滨人士，咸知修身淑世之道，与夫了生脱死之法。兼复堂开莲社，继庐山之遗风。室辟阅经，穷修持之秘要。但以平地建筑，与长时宏法。其事体甚大，其费用甚繁。以故恳祈当道长官，巨绅富商，及一切善信人等。各各发菩提心，行方便事。打开宝藏，培植福田。输金输粟，转劝转募。俾含空宝殿，指日成功。满月金容，经劫常住。高僧莅止，经典流通。莲社开，而净土之宗风丕振。经教宣，而苦海之舟筏长存。从兹人慎三业，户敦十善。胜残去杀，同登仁寿之域。信愿念佛，共生极乐之邦。将见出资善士，常蒙佛天护佑。当必灾障冰消，吉庆云集。身心安泰，家门静谧。富寿康宁，现生获箕畴之五福。尊爵上章，后裔纳伊训之百祥矣。
杭州弥陀寺启建莲社缘起疏
杭州弥陀寺启建莲社缘起疏
　　一切众生，一念心性，与佛全同。而其居心行事，与佛全异者，其故何也。良以迷本具之性德，逐妄合尘。以性具无著之戒定慧，反作逐境染污之贪瞋痴，遂造随事争执之杀盗淫。由是之故，轮回六道，受诸极苦。久经长劫，莫之能出。大觉世尊愍之，兴无缘慈，运同体悲。示生世间，成等正觉。说法四十九年，谈经三百余会。其间教随机异，法以缘殊。大小偏圆，权实顿渐，各就机宜，令得利益。于中求其三根普被，利钝全收。下手易而成功高，用力少而得效速。不断惑业，得预海会。即此一生，定出轮回者。无如信愿念佛，求生西方之殊胜超绝也。以故华严法华等诸大乘经，文殊普贤等诸大菩萨，马鸣龙树等诸大祖师。悉皆极力赞扬，普劝往生。迨至大教东流，远公大师，隐居庐山。创开莲社，宏通此法。最初结社之时，高僧巨儒之预会者，凡百二十三人。若终公之世，三十余年之内，其入莲社而念佛名，蒙接引而得往生者，则多难胜数也。自兹厥后，代有高人。宏扬莲宗导利含识。宋初永明大师，住持净慈。（净慈初名永明）圆修万善，偏赞净土。恐学者不知自力佛力之所以然，作四料简，以为指南。俾上中下根，若凡若圣，皆有遵循。若非弥陀化身，何克臻此。后有省常法师，当太宗真宗之际，住持昭庆。慕庐山之遗风，结净行之莲社。而王文正公旦，首先归依，为之倡导。凡宰辅伯牧，学士大夫，称弟子而入社者，有百二十余人。其沙门则有数千。而士庶则不胜记焉。明季莲池大师，参禅大悟之后，力修净业，重兴云栖。以契理契机，莫过净土。遂著弥陀经疏钞，发其甚深旨趣。净土宗风，为之丕振。而一生悲敬双修，事理不二。以故戒杀放生，济孤利冥之懿范，数百年来，中外景仰。清雍正间，省庵法师，住持梵天。宏阐净土，不遗余力。其劝发菩提心文，堪与日月争光，虚空等寿。由此诸祖心光所映，杭州人士多皆信向。又以山水佳胜，高人蔚生。而人以类聚，故法门知识，亦多莅止。因兹法化之盛，较各处为优。地灵人杰，法以缘兴，信非虚语。迨光绪初年。玉峰法师，创建弥陀寺，为净土道场。凿山镌经，宏扬净土。虽其道德不敢与永明诸祖相比。而其誓愿宏深，语言痛切，不愧为净土向导，法门知识。继往开来，厥功实非浅鲜。自后国家多故，住持非人，遂致一败涂地。近数年来，各界眼界大开。凡有志于学圣贤者，无不研究佛学，修持净业。某某等诸居士，不忍令此道场，长时湮没。公推智慧法师为住持。以期提倡莲宗，普利一切。智师以己立立人，自利利他为心，仰效前修，特开莲社。每月六斋日，举行一次。有信心者，同来念佛。念毕少顷，恭请智师，或余知识，或通法居士，升座讲演净土法门中切要理事。俾诸人克治习气，增长信心，诚盛举也。光与智师，志同道合，乃委其叙述缘起，以为一切大众劝。宋时长芦赜禅师，景仰庐山莲社，启莲华胜会，而普贤普慧二菩萨，梦中祈其书名。故知此会，是名最胜法施之会。凡入会者，各宜勉旃。又近世之人，多务虚名，不修实行。口虽念佛，心与佛违。譬如药忌并服，何能愈病。必须念念克治自己习气。心心忆念弥陀洪名。凡有与佛不合之念头起，则自责曰，汝念佛求生西方之人，何可起此念乎。正念一起，邪念自消，决不许其稍住顷刻。必使心中净无瑕秽，如净琉璃，内含宝月。诸恶莫作，众善奉行。信愿持名，决定求生。方为真正修净土人。若有一念求来生人天福报之心，即修持精纯，亦名违背佛教。虽种善根，而了生脱死，当在驴年。可不哀哉。此段虽于缘起无涉，实为修持要义，故拉杂书之。
杭州南高峰荣国禅寺重修宝塔疏（代住持振机作）
杭州南高峰荣国禅寺重修宝塔疏（代住持振机作）
