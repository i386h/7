<!-- { "loadSidebar": true } -->
　　佛法者，心法也。此之心法，乃十法界之根本。不明此法，非但无由亲证本有真如佛性，即世间格致诚正，修齐治平之道，亦不能究竟圆满。何以故。以未得根本，唯事所发之迹象故。是以古今来凡立大功，建大业，辉煌宇宙者，多由学佛得力而来。即宋之周程张朱，发明圣学心法，亦曾取资于佛学。但其门庭知见过甚，不唯不事表彰，反从而辟驳之。则于诚意正心之道，殊为欠缺，可叹也。此法虽人人本具，若未闻佛说，则珠在衣里，莫由自知。是以一切诸佛，莫不以流通法道为嘱。流通之法，最初须以建立塔庙，印造经像为始。以若无塔庙经像，则无由奉尊仪而修净行，阐佛道以导群迷。而一切含识，俱无由瞻礼圣容，培植善根。闻法修持，开发心地也。流通之人，须真修实践之僧，及有势力财力之王臣绅商。一名内护，一曰外护。内护则严持禁戒，笃修净业。于禅教律密净土，或专主一门，或兼修各宗。必使自他得益，幽显蒙庥。阴翼治道，潜淑民情而后已。外护则不惜资财，广种福田。普令同人，发起信心。内外相资，法遂流通。若无有道德之内护，则师表未立，人将安仰。若无有势力之外护，则资斧无出，外侮莫御。以故如来将入涅槃，以法付嘱国王大臣，并及诸天善神。令于后世乘愿示生一切国土，流通佛法，普利含识。由是二千余年，化被各国者，以内护外护，皆有人故。我国自东汉时，方蒙法化。至晋而蒸蒸日上，至唐则诸宗悉备，几等西天。由宋元明，以至清初，佛日恒辉，法轮常转。至咸同间，以兵歉迭遭，哲人日稀。国家不暇提倡，庸人滥收徒众。多有无赖恶人，混入法门，遂致一败涂地。凡未阅佛经，未遇知识之人，见此游行人间，造种种业之僧，便谓僧皆如是。从兹一唱百和，以为佛法无益于国，有害于世。莫不以逐僧占产，改庙为学是务。倡此事者，虽未必全昧心理。由不知佛法之所以然，但以己见妄测。致令一班假公济私者，视为奇货，欲饱己囊。彼此效尤，势如燎原。民国初立，屡经缁素高人呈部，祈大总统下令保护。四年，规定保护章程三十一条。犹有词意含浑，易生弊端处，恐为后患。九年，程雪楼居士，面见大总统，祈其修改。因详加商酌，规定二十四条。十年五月，公布各省。今夏江苏教育期成会，复援清末民初之例。以借庙开学，呈王前省长。遂蒙赞许，谓为无戾于法，实衷诸情，审慎周妥，良堪钦佩。令教育厅饬各县遵照办理。此令一出，随即退任。江苏僧界，大为震惊。盐城各庙，多被侵夺。佥谓去岁大总统教令公布，王前省长竟若罔闻，极口赞美。若不设法挽救，不但江苏一省之寺庙，不能保存。而各省同此性质之人，谁不欲仗办学校之名，以灭佛法而占僧产，为最有名誉利益之义务乎。于是公举代表三十人，以浩净退居为首。恳于魏刚长王愚僧二居士。祈其转达当轴，陈述利害。冀阴翼治道，潜淑民情之法，不至速灭。而江苏韩省长，固通达政体，深知佛法者。众僧具文上呈，旋奉批词，尊重法律，严防弊端。一秉大公，毫无偏倚。僧学两界，均翕然无事。虽未明言取销王省长前令，而已不啻取销矣。又以事已达部，复呈文于内务部。部咨江苏省长，依法办理。由此灭法之祸，遂得消灭。当此世道人心，陷溺已极。正宜提倡佛法，昌明因果报应，生死轮回之事理。俾瞒心昧理，肆无忌惮之人，知造恶则长劫受苦，作善则永世受乐。自可少戢恶心，渐发善念。决不敢取快一时，以贻身后无穷之痛苦。当春秋时，诸侯大夫士死，各随其力，杀人殉葬，而且以多为荣。虽孔孟老庄齐出，亦莫能止。自佛法入中国以来，纵南面称朕者，亦不敢为。千余年来，得寿终而死者，何可胜数。彼谓佛法无益于国，有害于世者。徒以忌妒之心，发此未见颜色之瞽论。使详审其故，能不痛哭流涕，悔其失言乎。虽然。总因僧界无人，故致拘墟者妄生侵侮。倘能各各励志潜修，大明佛法。彼排击侵侮者，当复护持流通之不暇矣。孟子所谓夫人必自侮而后人侮之，家必自毁而后人毁之，国必自伐而后人伐之者，此之谓也。我僧界宜如何竭诚精修，以期上续慧命，下度迷情乎哉。此事始终所有文字，刚长愚僧二居士，令录而刊之。并将大总统修正管理寺庙条例，冠之于首，遍布僧界。庶知有公令，不致复有此种情事发生，一时措手无策耳。刻成，妙莲和尚寄予，祈为序引。妙莲之人，性情纯笃，为刚长愚僧所器重。此事发生，愚僧每令其奔走，不辞劳苦。予素知其志向高洁，颇通教理。又喜其能代人之劳，成人之美，遂为叙其大致云。
江慎修先生放生杀生现报录序
江慎修先生放生杀生现报录序
　　江慎修先生者，乃前清一代之经学大家，婺源明道潜修之隐君子也。博学多闻，无书不读。而且一一皆悉探其精微，入其阃奥。唯以教育英才为乐，不以富贵利达为事。当六岁时，甫受庭训，日记数千言。父奇其敏，以十三经注疏遍授之。先生自是精心研究数十年。举凡经史百家，天文地理，音韵翻切之学，无不融会贯通。遂以著述发明义蕴为己任。所著近二十种，几二百卷。当时国家，及名人著述，多皆取为依据。至乾隆三十七年，先生没已十一年。国家开四库全书馆。凡先生所著，悉皆采入。共一十三种，一百五十余卷。其余数种未入者，或撮取纲要于他书中，或其稿甚多，彼此借观，致令遗佚而不得也。噫，先生可谓学研天人，功参造化，穷理尽性，优入圣域之人杰焉。殆汉郑康成，宋周濂溪，邵康节之流欤。世之博学多闻，不讲躬行实践，唯以词章进取为事者。闻先生之风，能不愧死。而且爱惜物命，深信因果。故于放生吃素善报，杀生食肉恶报。随所见闻，录以劝世。其裔孙易园居士，拟欲铸板广布，冀挽杀劫，嘱光作序。光心如背镜，学等面墙。唯学愚夫愚妇之老实念佛。何能发挥道妙，令拘墟者彻见天日，因兹以生正信而获实益耶。然以事关劫运，义不容辞。勉为序曰，天地之大德曰生，如来之大道曰慈。人物虽异，心性是同。举凡三乘六凡，如来视之，皆如一子。何以故。以其皆具佛性，皆堪成佛故。三乘且置。六凡天人阿修罗畜生鬼地狱，虽则高下悬殊，苦乐迥异。总皆未断惑业，未出生死。天福若尽，即便下降。狱罪若灭，仍复上升。犹如车轮，互为高下。我今幸得人身，理宜委曲设法，护惜物命。体天地好生之德，全吾心恻隐之仁。良以诸物与我，同生于天地之间，同受天地之化育。而且同知贪生，同知畏死。仁人于枯骨，尚且掩而埋之。于草木，尚且方长不折。况肯为悦我口腹，令水陆诸物受刀砧烹煮之苦哉。须知此等诸物，从无始来，亦曾高居尊位，威权赫奕。不知借威权以培德，反致仗威权以造业。竟使恶业丛集，堕于异类。口不能言，心无智虑，身无技术，以罹此难。虽弱肉强食，于事则得。而怨恨所结，能无生生世世，图报此怨之念乎。人纵不念诸物被杀之苦，独不惧怨业深结，常被彼杀乎。又不惧残害天物，天将夺我福寿乎。人惟欲眷属团聚，寿命延长，身心安乐，诸缘如意。正应发大悲心，行放生业。使天地鬼神，悉皆愍我爱物之诚。则向之所欲，当可即得。若仗我有钱财，我有智力，设种种法，掩取诸物，以取悦我口腹，不计彼之痛苦。尚得谓与天地并立为三之人矣乎。然我与彼等，同在生死。从无始来，彼固各各皆为我之父母兄弟妻妾子女，我亦各各皆为彼之父母兄弟妻妾子女。彼固各各或于人中，或于异类，皆被我杀。我亦各各或于人中，或于异类，皆被彼杀。为亲为怨，相生相杀。静言思之，愧不欲生。急急改图，尚悔其迟。况肯蹈常袭故，仍执迷情，以为天生异类，原为供人食料乎。然我尚具足惑业，固无由出于轮回之外。万一彼罪已灭，复生人道。善根发生，闻法修行。断惑证真，得成佛道。我若堕落，尚当望彼垂慈救援，以期离苦得乐，亲证佛性。岂可恃一时之强力，俾长劫以无救乎哉。古有高僧，行步不跨虫蚁。人问其故。答曰，彼此同在生死中，或彼先成佛道，尚望其垂慈度我，何敢轻慢乎。是知佛视众生皆是佛，众生视佛皆是众生。佛视众生皆是佛，故多方化导之，种种折摄之。纵令绝无信心，亦不弃捨。曲垂方便，令种善根。待其因缘时至，自然发生增长，依教奉行耳。众生视佛皆是众生，故闻佛之言，不生感激，反以己之邪知谬见，多方毁谤。甚至拆毁塔寺，焚烧经典。固结魔党，破坏清修。殆至正智稍开，则便愧悔无及。由兹遂复归命如来，兴崇佛法者，古今来比比皆是。须知父母于逆子，尚生弃捨之心。佛于逆恶不信之流，愈生怜愍。何以故。愍其惑业深重，失本心故。以虽则现时背逆于佛，而即心本具之天真佛性，仍复丝毫不失。如焦模中金像，敝衣中宝珠，蒙尘之秦镜，在璞之荆璧。愚人但见其外相，而不知其内容。佛则遗外相而论内容，故无一众生或生弃捨也。然佛尚不轻众生，众生何可轻众生乎。故凡一切水陆众生，必令各各得所，常得飞走游泳于自所行境。以各乐天真，各尽天年。则此书所说之种种善报，当可具得矣。人既如是，物尚不欲令其失所，何况于人。则互相亲爱，互相扶持。自然俗美人和，必致风调雨顺。其有不物阜民康，时清国泰者乎。又祈凡我同人，切勿自轻。当思我与如来，同一心性。彼何以惑业净尽，福慧圆满，安住寂光，常享法乐乎。我何以起贪瞋痴，造杀盗淫，轮回六道，莫由出离乎。心性是一，苦乐天渊。若犹以佛性功德，独让如来亲得受用者，尚得名为大丈夫哉。
厦门流通佛经缘起序
厦门流通佛经缘起序
