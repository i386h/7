<!-- { "loadSidebar": true } -->
　　
　　佛日文祖禅师临安府佛日文祖禅师，僧问：“峭峻之机，请师垂示。”师曰：“十字街头八字立。”曰：
　　“祇如大洋海底行船，须弥山上走马，又作么生？”师曰：“乌龟向火。”曰：“恁么则能骑虎头，善把虎尾。”
　　师以拄杖点一下，曰：“礼拜著。”
　　
　　望仙宗禅师沂州望仙山宗禅师，僧问：“四时八节即不问，平常一句事如何？”师曰：“禾山打鼓。”曰：
　　“莫是学人著力处也无？”师曰：“归宗拽石。”僧无语。师曰：“真个衲僧。”上堂：
　　“南台乌药，北海天麻，新罗附子，辰锦朱砂。”良久曰：“大众会么？”久立。上堂：“你等诸人，还肯放下么？若不放下，且担取去。”
　　便下座。
　　
　　五峰用机禅师瑞州五峰净觉院用机禅师，僧问：“如何是道？”师曰：“十字街头踏不著。”曰：“便恁么去时如何？”
　　师曰：“且缓缓！”上堂：“清平过水，投子卖油。一年三百六十日，不须频向数中求。”
　　以拂击禅床，下座。
　　
　　佛足处祥禅师无为军佛足处祥禅师，僧问：“如何是般若体？”师曰：“琉璃殿里隐寒灯。”曰：“如何是般若用？”
　　师曰：“活卓卓地。”问：“一色无变异，唤作灵地白牛，还端的也无？”师曰：“头角生也。”曰：
　　“头角未生时如何？”师曰：“不要犯人苗稼。”
　　
　　明因慧赟禅师平江府明因慧赟禅师，上堂，横按拄杖曰：
　　“若恁么去，直得天无二日，国无二王，释迦老子，饮气吞声。一大藏教，如虫蚀木。设使钻仰不及，正是无孔铁锤。假饶信手拈来，也是残羹馊饭。
　　一时吐却，方有少分相应，更乃堕在空亡，依旧是鬼家活计。要会么？雨后始知山色翠，事难方见丈夫心。”
　　卓拄杖，下座。
　　
　　西台其辩禅师兴化军西台其辩禅师，上堂，举临济无位真人语，乃召大众曰：
　　“临济老汉，寻常一条脊梁硬似铁，及乎到这里，大似日中迷路，眼见空花，直饶道无位真人是乾屎橛，正是泥龟曳尾。
　　其僧祇知季夏极热，不知仲冬严寒。若据当时，合著得甚么语，塞断天下人舌头。西台祇恁么休去，又乃眼不见为净。
　　不免出一只手，狼藉去也。临济一担，西台一堆，一担一堆，分付阿谁？
　　从教撒向诸方去，笑杀当年老古锥。”
　　
　　侍郎杨杰居士礼部杨杰居士，字次公，号无为，历参诸名宿，晚从天衣游。衣每引老庞机语，令研究深造。
　　后奉祠泰山，一日鸡一鸣，睹日如盘涌。忽大悟，乃别有男不婚、有女不嫁之偈曰：“男大须婚，女长须嫁。
　　讨甚闲工夫，更说无生话。”书以寄衣，衣称善。后会芙蓉楷禅师，公曰：“与师相别几年？”蓉曰：
　　“七年。”公曰：“学道来，参禅来？”蓉曰：“不打这鼓笛。”公曰：“恁么则空游山水，百无所能也。”蓉曰：
　　“别来未久，善能高鉴。”公大笑。公有辞世偈曰：“无一可恋，无一可舍。太虚空中，之乎者也。
　　将错就错，西方极乐。”
　　
　　
　　称心倧禅师法嗣慧日尧禅师彭州慧日尧禅师，僧问：“古者道，我有一句，待无舌人解语，却向汝道，未审意旨如何？”师曰：
　　“无影树下好商量。”僧礼拜，师曰：“瓦解冰消。”
　　
　　
　　报本兰禅师法嗣中际可遵禅师福州中际可遵禅师，上堂：“咄咄咄！井底啾啾是何物？直饶三千大千，也祇是个鬼窟。咄！”
　　上堂：“昨夜四更起来，呵呵大笑不歇。幸然好一觉睡，霜钟撞作两橛。”上堂：
　　“禾山普化忽颠狂，打鼓摇铃戏一场。劫火洞然宜煮茗，岚风大作好乘凉。四蛇同箧看他弄，二鼠侵藤不自量。
　　沧海月明何处去，广寒金殿白银床。咄！”上堂：“八万四千深法门，门门有路超乾坤。如何个个踏不著？
　　祇为蜈蚣太多脚。不唯多脚亦多口，钉觜铁舌徒增丑。拈椎竖拂泥洗泥，扬眉瞬目笼中鸡。
　　要知佛祖不到处，门掩落花春鸟啼。”
　　
　　法明上座邢州开元法明上座，依报本未久，深得法忍。后归里事落魄，多嗜酒呼卢。
　　每大醉唱柳词数阕，日以为常。乡民侮之，召斋则拒，召饮则从。如是者十余年。咸指曰“醉和尚”。一日谓寺众曰：
　　“吾明旦当行，汝等无他往。”众窃笑之。翌晨，摄衣就座，大呼曰：“吾去矣，听吾一偈。”众闻奔视，师乃曰：
　　“平生醉里颠蹶，醉里却有分别。今宵酒醒何处，杨柳岸晓风残月。”言讫寂然，撼之已委蜕矣。
　　
　　
　　称心明禅师法嗣上蓝光寂禅师洪州上蓝院光寂禅师，上堂，横按拄杖，召大众曰：“还识上蓝老汉么？
　　眼似木突，口如匾担，无问精粗，不知鹹淡。与么住持，百千过犯。诸禅德，还有为山僧忏悔底么？”良久曰：“气急杀人！”
　　卓拄杖，下座。
　　
　　
　　广因要禅师法嗣妙峰如璨禅师福州妙峰如璨禅师，上堂：“今朝是如来降生之节，天下缁流，莫不以香汤灌沐，共报洪恩。
　　为甚么教中却道，如来者无所从来？既是无所从来，不知降生底是谁？试请道看。若道得，其恩自报。
　　若道不得，明年四月八，还是蓦头浇。”
　　
　　
　　云居元禅师法嗣百丈净悟禅师临安府百丈庆善院净悟禅师，僧问：“如何是佛？”师曰：“问谁？”曰：“特问和尚。”师曰：
　　“鹞子过新罗。”上堂：“说则摇唇，行则动脚。直饶不说不行时，错！错！”拍禅床下座。
　　
　　善权慧泰禅师常州善权慧泰禅师，上堂：“诸佛出世，广演三乘。达磨西来，密传大事。上根之者，言下顿超。
　　中下之流，须当渐次，发明心地。或一言唱道，或三句敷扬，或善巧应机，遂成多义。
　　撮其枢要，总是空花。一句穷源，沉埋祖道。敢问诸人，作么生是依时及节底句？”良久曰：
　　“微云淡河汉，疏雨滴梧桐。参！”
　　
　　崇福德基禅师饶州崇福德基禅师，上堂：“若于这里会得，便能入一佛国，坐一道场。水鸟树林，共谈斯要。
　　栖台殿阁，同演真乘。续千圣不尽之灯，照八面无私之焰。所以道，在天同天，在人同人，还有知音者么？”
　　良久曰：“水底金乌天上日，眼中瞳子面前人。”
　　
　　宝林怀吉禅师婺州宝林怀吉真觉禅师，上堂：“善慧遗风五百年，云黄山色祇依然。
　　而今祖令重行也，一句流通遍大千。大众且道，是甚么句？莫是函盖乾坤、截断众流、随波逐浪底么？吽！有甚交涉。
　　自从有佛祖已来，未曾动著，今日不可漏泄真机去也。”顾视大众曰：“若到诸方，不得错举。”
　　
　　资福宗诱禅师洪州资福宗诱禅师，上堂：“龙泉今日与诸人说些葛藤。”良久曰：“枝蔓上更生枝蔓。”
　　
　　
　　智海逸禅师法嗣黄檗志因禅师瑞州黄檗志因禅师，僧问：“如何是得力句？”师曰：“脚。”曰：“学人不会。”师曰：“一步进一步。”
　　上堂：“四十九年说，恩润禽鱼。十万途程来，警悟人天。这二老汉，各人好与三十棒。何故？
　　一个说长说短，一个胡言汉语。虽然如是，且放过一著。”
　　
　　大中德隆禅师福州大中德隆海印禅师，上堂：“法无异法，道无别道。时时逢见释迦，处处撞著达磨。
　　放步即交肩，开口即咬破。不咬破，大小大。”上堂：“夫欲智拔，先须定动。”卓拄杖曰：“唵苏嚧、唎娑婆诃。”
　　归堂吃茶。上堂：“触境无滞底，为甚么抬头不起？田地稳密底，为甚么下脚不得？
　　譬如天王赐与华屋，虽获大宅，要因门入。”乃曰：“门！樊哙踏开真主出，巨灵抬手锦鳞喷。参！”上堂：
　　“平旦寅晓何人，处处弥陀佛，家家观世音。月里麒麟看北斗，向阳椑子一边青。”
　　
　　签判刘经臣居士签判刘经臣居士，字兴朝。少以逸才登仕版，于佛法未之信。
　　年三十二，会东林照觉总禅师与语，启迪之，乃敬服，因醉心祖道。既而抵京师，谒慧林冲禅师，于僧问雪窦：“如何是诸佛本源？”答曰：
　　“千峰寒色”，语下有省。岁余官雒幕，就参韶山杲禅师，将去任，辞韶山。山嘱曰：
　　“公如此用心，何愁不悟？尔后或有非常境界，无量欢喜，宜急收拾。若收拾得去，便成法器。
　　若收拾不得，则有不宁之疾，成失心之患矣。”未几复至京师，趋智海依正觉逸禅师，请问因缘，海曰：“古人道，平常心是道。
　　你十二时中放光动地，不自觉知。向外驰求，转疏转远。”公益疑不解。
　　一夕入室，海举传灯所截香至国王问波罗提尊者“何者是佛”，尊者曰“见性是佛”之语问之。公不能对。
　　疑甚，遂归就寝，熟睡至五鼓，觉来方追念问，见种种异相，表里通彻，六根震动，天地回旋，如云开月现，喜不自胜。
　　忽忆韶山临别所嘱之言，姑抑之。逗明趋智海，悉以所得告，海为证据，且曰：“更须用得始得。”公曰：“莫要践履否？”
　　海厉声曰：“这个是甚么事，却说践履？”公默契，乃作发明心地颂八首，及著明道谕儒篇以警世。词曰：
　　“明道在乎见性。余之所悟者，见性而已。孟子曰：
　　口之于味也，目之于色也，耳之于声也，鼻之于臭也，四肢之于安佚也，性也。”杨子曰：视听言貌思，性所有也。”有见于此，则能明乎道矣。
　　当知道不远人，人之于道，犹鱼之于水，未尝须臾离也。唯其迷己逐物，故终身由之而不知。
　　佛曰大觉，儒曰先觉，盖觉此耳。昔人有言曰，今古应无坠，分明在目前。又曰，大道祇在目前，要且目前难睹。
　　欲识大道真体，不离声色言语。又曰，夜夜抱佛眠，朝朝还共起。起倒镇相随，语默同居止。
　　欲识佛去处，祇这语声是。此佛者之语道为最亲者。立则见其参于前也，在舆则见其倚于衡也。瞻之在前也，忽焉在后也。
　　取之左右逢其原也。此儒者之语道最迩者。奈何此道唯可心传，不立文字。
　　故世尊拈花而妙心传于迦叶，达磨面壁而宗旨付于神光。六叶既敷，千花竞秀。分宗列派，各有门庭。
　　故或瞬目扬眉，擎拳举指。或行棒行喝，竖拂拈槌。或持义张弓，辊毬舞笏。或拽石般土，打鼓吹毛。
　　或一默一言，一吁一笑。乃至种种方便，皆是亲切为人。然祇为太亲，故人多罔措。瞥然见者，不隔丝毫。
　　其或沉吟，迢迢万里。欲明道者，宜无忽焉。祖祖相传，至今不绝。真得吾儒所谓忿而不发，开而弗违者矣。
