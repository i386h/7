<!-- { "loadSidebar": true } -->
　　国邑聚落句。彰其名行。有大长者句。正标位号。其年衰迈等。明其德业也。名如宾。行如主。行有亲疎。（实行亲权行疎）名有远近。故举处所。以显名行。封疆为国最远。宰治为邑。居中。聚落是邻闾。最近。长者名行徧此三处。近不见其细陋。远但挹其高风。口无择言。身无择行。意无择法。名行相称。真实大人。以譬如来三业随智慧行。称机施化。名称普闻。德周法界。国譬实报土。邑譬方便土。聚落譬同居土。从寂光本。垂三土迹。摄三土迹。归寂光本。名行相称。洋溢周徧也。世间长者。须备十德。一姓贵。或帝皇之裔。或貂插之家。二位高。辅弼阿衡。三大富。金谷丰饶。四威猛。尊严隆重。不肃而成。五智深。胸如武库。权奇超拔。六年耆。苍苍稄棱。物仪所伏。七行净。白圭无点。八礼备。周旋中节。九上叹。一人所敬。十下归。四海所宗。具此十德。名大长者。以譬如来出世长者。从三世真如实际中生。一姓贵也。功成道著十号无极。二位高也。法财万德悉皆具满。三大富也。十力雄猛。降魔制外。四威猛也。一心三智。无不通达。五智深也。早成正觉。久远若斯。六年耆也。三业随智。运动无失。七行净也。具佛威仪。心如大海。八礼备也。十方大觉所共称誉。九上叹也。七种方便而来依止。十下归也。（四教果佛。皆就当教各论十德。圆教初住。亦得分证圆家十德）观心者。观心之智。从实相出。生在佛家。种性真正。卽姓贵也。三惑不起。虽未发真。已是著如来衣。称寂灭忍。卽位高也。三谛含藏一切功德。卽大富也。正观之慧。降伏爱见。卽威猛也。中道双照。权实并明。卽智深也。久积善根。能修此观。此观出于七方便上。卽年耆也。此观观于心性。名为上定。能令三业无过。卽行净也。历缘对境。威仪无失。卽礼备也。能如此观。是为深信解相。诸佛皆欢喜。叹美持法者。卽上叹也。天龙四部恭敬供养。卽下归也。下文云。佛子住此地。卽是佛受用。是为观心长者。（此之十德。不出境智行三。虽未入位。如王子胎。故名观行如来十德。若对出世。还随其教。观别果别准教望观。因果自分。卽以三观对于四教。具览德相以叹于观。使后学者。修因具足。以观十德。成果十德以能一心具照三法。卽是观心十德具足。故引佛子等文。以为观心之证。又此十德。卽十法成乘。次第合之。甚有深致。何者。实相卽是不思议境。缘理起誓。故名住忍。由心安理。称理含藏。除三谛惑。得破徧名。中道双照。无塞不通。无作道品。过七方便。助使三业。于理无过。对境无失。由依真位。信解旣深。故能安忍。不生法爱。方感下供。三教十法。展转释出。令成今经观心十法。如此十观不但横在观行位中。初心至后。十观具足。故此十德。义复竖深。复与横竖十乘泯合。）明德业中。德有内外。内则智略。外则赀财。年高则博达古今。譬佛智德。衰迈则根志纯熟。譬佛断德。财富譬外德。无量。总譬万德也。田能养命。别譬禅定资于般若。宅可栖身。别譬实境为智所托。（如十八空门等）若论福德。无行而不修。若论智慧。无境而不照。故云多有田宅也。僮仆者。给侍使人。譬方便知见皆已具足。和光六道。曲顺群机。卽实智之僮仆也。
　　
　　　（丑）二舍宅譬。譬上安隐对不安隐。不安隐卽是三界。
　　
　　其家广大。
　　
　　众生役役。皆宅三界。如来应化。统而家之。故言广大。
　　
　　
　　　（丑）三一门譬。譬上以种种法门宣示于佛道。
　　
　　唯有一门。
　　
　　文云。以佛教门出三界苦。得涅槃证。当知理为教所诠。今取诠理之教为门。理旣是一。教不容二。故且云一也。又有宅门车门。宅者。生死也。门者。出生死之路也。此方便教之诠也。车者。大乘法也。门者。圆教之诠也。若宅门卽车门。出火宅时。卽应得于大车。何须待索。若宅门非车门。正索车时。秖是从火宅出。宁有别路。又复得宅门已。未得车门。住在何处。当知斥则车宅永殊。开则二门不异。宅与车一。二门何殊。是故三乘具有二义。承教出宅。不见小车。中间已经二味调熟。乃从父索先所许车。旣索须与。开彼小门。无非大教。门下小理。终无别途。绝理无二。粗妙体一。法住法位。世间相常。三界尚如。何别之有。若不先异。何所论同。没苦之人。于今咸会。
　　
　　
　　　（丑）四五百人譬。譬上众生。卽五道也。
　　
　　多诸人众。一百。二百。乃至五百人止住其中。
　　
　　一百。卽天。二百。卽人。乃至五百。卽三恶趣。不言修罗者。修罗或摄入鬼趣。或四趣所摄。如大佛顶经。
　　
　　
　　　（丑）五火起譬。譬上安隐法对不安隐法。不安隐法。谓五浊也。文又为二。初出所烧之宅相。譬六道果报。次明能烧之火。譬八苦五浊。
　　
　　　（寅）今初
　　
　　堂阁朽故。墙壁隤落。柱根腐败。梁栋倾危。
　　
　　堂譬欲界。阁譬色无色界。朽譬三界弊恶无常。故譬三界非今所造。墙壁譬四大。隤落譬减损。柱根譬命。腐败譬危殆不久。梁栋譬意识。倾危譬迁变不停。无色虽无粗四大色。约定果色。亦是墙壁。三界皆以意识维持。但约三界正报因果释之。便摄依报。不须依正合喻。依报止是第八识相分之少分耳。又如成坏各二十中。已无有情。如何释浊烧义稍隔。故不用之。又约观解者。堂譬身之下分。阁譬头等上分。墙壁譬皮肉。隤落譬老朽。柱根譬两足。腐败譬衰颓。梁栋譬脊骨。倾危譬大期也。
　　
　　
　　　（寅）次明能烧之火
　　
　　周匝俱时欻然火起。焚烧舍宅。
　　
　　八苦徧在四大四生。故言周匝。并皆无常。故云俱时。欻然。譬本无今有。本无此苦。无明故有。五火起譬竟。
　　
　　
　　　（丑）六三十子譬。譬上知众生性欲。卽指三乘行人。
　　
　　长者诸子。若十。二十。或至三十。在此宅中。
　　
　　曾习佛法。天性相关。目此已结缘者为子。若十。是菩萨子。二十三十。是二乘子。此机俱得出宅。若无此机。则是五百人也。或者。辟支出没不同。或小乘摄。或中乘摄。皆言十者。悉有十智之性故也。（一世智。二他心智。三苦智。四集智。五灭智。六道智。七法智。八比智。九尽智。十无生智。）初总譬竟。
　　
　　
　　　（子）二别譬四。初长者见火譬。二舍几用车譬。三等赐大车譬。四无虚妄譬。
　　
　　　（丑）初长者见火譬。譬上佛见五浊而起大悲心也。
　　
　　长者见是大火从四面起。卽大惊怖。而作是念。我虽能于此所烧之门安隐得出。而诸子等。于火宅内乐著嬉戏。不觉不知。不惊不怖。火来逼身。苦痛切已。心不厌患。无求出意。
　　
　　此中其文有四。其意但三。一长者见。标出能见。譬上我以佛眼观见也。二是大火从四面起。标出所见。譬上所见六道众生也。三卽大惊怖。譬上为是众生故而起大悲心也。四而诸子等下。广前第二所见之火。还是释成惊怖义也。身受心法。卽宅之四面。从此四面。起净乐常我四倒。则八苦皆集。若知身不净。苦。无常。无我。受等亦尔。则烦恼火灭。业苦并熄。卽大惊怖者。念其退大善故惊忧其将起重恶故怖。惊卽是慈。念其无乐。怖卽是悲。忧其有苦。我虽能于此所烧之门安隐得出者。释成惊怖之义。虽是未尽之辞。明佛以智慧力。能寻正教。见所诠谛。不为五浊八苦所危。故安。四倒暴风所不能动。故隐。萧然累外。故云得出。而众生不尔。为火所烧。如来慈悲。犹为忧火所炽。故言虽也。所烧之门者。门必有件有空。非件无以标门。非空无以通致。件可灰烬。空不可烧。以譬教有能诠所诠。若非诠辩。无以为教。若非所诠。何以得出。诠辩可是无常。所诠非复无常。得教所诠。故名安隐得出。能诠磨灭。故言所烧之门。不从所烧之门。何由安隐得出。藉于言教。契于所诠。大经云。因无常故而果是常。此之谓也。若小乘无常教门。是从所烧门出。若大乘常住教门。文字卽解脱者。此教卽理。体达烧卽无烧。而安隐得出。若就如来权智。卽是从所烧门出。若就实智。卽是体于所烧安隐得出。故先作衣裓几案出之不得。后以无常出之。卽此意也。乐著嬉戏者。著见名嬉。著爱名戏。又耽湎四见名嬉。唐丧其功名戏。耽湎五尘名嬉。空无所获名戏。空生徒死而无厌离。如彼儿戏。都不言有火。名不觉。不解火是热法。名不知。旣不知火热。不虑伤身。名不惊。不畏断命。名不怖。以譬众生全不觉五阴八苦。不知四倒三毒。旣不识惑。云何畏虑惑侵法身断失慧命。如是不觉苦。不知集。不惊伤道。不怖失灭。以不闻四谛教。则无闻思二慧。名不觉。不得修慧。名不知。不得见解。名不惊。不得思惟解。名不怖。见谛卽惊悟。思惟卽厌怖。又不觉现在苦。不知未来苦。故下文云。现受众苦。后受地狱等苦也。火来逼身者。五识身也。五识通三受。三受卽三苦。念念与三受相应。故云苦痛切已。心不厌患者。第六识也。同时意识。与五识俱。唯知分别三受。起贪恚痴。更立苦因。何能厌患求出。故云无求出意也。嬉戏譬见浊烦恼浊。不觉不知不惊不怖。譬众生浊。火来逼身苦痛切已。譬命浊。心不厌患无求出意。譬劫浊。
　　
　　
　　　（丑）二舍几用车譬。譬上施方便化。为二。初舍几譬。二用车譬。
　　
　　　（寅）初舍几譬。譬上念用大乘拟不得也。又二。初劝门拟宜不得。二诫门拟宜不得上文不分劝诫两门。但总明三意。一用大拟宜。二众生无机。三念欲息化。今两门各明拟宜无机。而息化一意。但是暗含也。
　　
　　　（卯）初劝门拟宜不得
　　
　　舍利弗。是长者作是思惟。我身手有力。当以衣裓。若以几案。从舍出之。复更思惟。是舍惟有一门。而复陿小。诸子幼稚。未有所识。恋著戏处。或当堕落。为火所烧。
　　
