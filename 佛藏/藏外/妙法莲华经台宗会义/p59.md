<!-- { "loadSidebar": true } -->
　　　（庚）五文殊答又四。初答利益甚多。二蒙益者集证。三文殊结益。四智积偈赞。
　　
　　　（辛）今初
　　
　　文殊师利言。其数无量。不可称计。非口所宣。非心所测。且待须臾。自当证知。
　　
　　　（辛）二蒙益者集证
　　
　　所言未竟。无数菩萨坐宝莲华。从海涌出。诣灵鹫山。住在虚空。此诸菩萨。皆是文殊师利之所化度。具菩萨行。皆共论说六波罗蜜。本声闻人。在虚空中说声闻行。今皆修行大乘空义。
　　
　　坐宝莲华无数菩萨。具有二种。一者本发大心。二者本是声闻。今蒙文殊法化。同归一实也。大乘空义。即诸法实相。
　　
　　　（辛）三文殊结益
　　
　　文殊师利谓智积曰。于海教化。其事如是。
　　
　　　（辛）四智积偈赞
　　
　　尔时智积菩萨以偈赞曰。大智德勇健。化度无量众。今此诸大会。及我皆已见。演畅实相义。开阐一乘法。广导诸众生。令速成菩提。
　　
　　初明通经竟。
　　
　　　（己）二明利益九。初文殊自叙。二智积问。三文殊答。四智积执别教为疑。五龙女明圆释疑。六身子挟三藏权难。七龙女以一实除疑。八时众闻见得益。九智积身子默然信受。
　　
　　　（庚）今初
　　
　　文殊师利言。我于海中。唯常宣说妙法华经。
　　
　　　（庚）二智积问
　　
　　智积问文殊师利言。此经甚深微妙。诸经中宝。世所希有。颇有众生勤加精进。修行此经。速得佛不。
　　
　　　（庚）三文殊答
　　
　　文殊师利言。有娑竭罗龙王女年始八岁。智慧利根。善知众生诸根行业。得陀罗尼。诸佛所说。甚深秘藏。悉能受持。深入禅定。了达诸法。于刹那顷。发菩提心。得不退转。辩才无碍。慈念众生。犹如赤子。功德具足。心念口演。微妙广大。慈悲仁让。志意和雅。能至菩提。
　　
　　智慧善知众生。总持能受佛藏。皆圆慧也。深入禅定。了达诸法。即圆定也。定慧平等。故能于刹那顷发菩提心。所谓悟无生者。方见刹那。即是刹那际三昧也。达此刹那无生无性。顿入不可思议法界。所谓介尔有心。三千具足。三千即空。得位不退。三千即假。得行不退。三千即中。得念不退。了知不纵不横。双照横竖。故辩才无碍。自悟心性与诸佛同。愍念众生同体在迷。故慈念犹如赤子。旣能上合诸佛。下同众生。所以功德具足。能至菩提也。心念口演四句。皆是叹其圆行。
　　
　　　（庚）四智积执别教为疑
　　
　　智积菩萨言。我见释迦如来。于无量劫难行苦行。积功累德。求菩提道。未曾止息。观三千大千世界。乃至无有如芥子许。非是菩萨舍身命处为众生故。然后乃得成菩提道。不信此女于须臾顷。便成正觉。
　　
　　智积侍从宝塔。专证圆经。岂应不信。盖是为物腾疑耳。释迦苦行。示迹同别。乃化他之权。龙女发心。即登不退。乃自行之实。（此但对偏为权。以圆为实也。）须臾。即上文所云刹那顷也。然权实不二。事理互融。释迦垂迹徧行难事。旣先久证圆理。龙女示现刹那发心。亦必久积资粮。况无量劫。解之元即一念。而须臾顷。性具十世古今。如瞿目仙人执善财手。于一念间。备历刹尘数劫。承事诸佛。行菩萨道。理性不动。佛事灼然。若谓别教一向属事。圆教一向属理。则事理分张。仍堕边执。事非理何以自立。理非事何以自彰。愿读经者思之。
　　
　　　（庚）五龙女明圆释疑
　　
　　言论未讫。时龙王女。忽现于前。头面礼敬却住一面。以偈赞曰。
　　
　　深达罪福相。徧照于十方。微妙净法身。具相三十二。以八十种好。用庄严法身。天人所戴仰。龙神咸恭敬。一切众生类。无不宗奉者。又闻成菩提。唯佛当证知。我阐大乘教。度脱苦众生。
　　
　　此由龙女持经得解。故矢口赞佛。即所以明圆而释疑也。初两偈半。赞佛明圆。后一偈。引证释疑。初言深达罪福相。徧照于十方者。罪福相。秖是十法界相。三涂为罪。人天为福。有漏为罪。无漏为福。偏空为罪。出假为福。二边为罪。中道为福。但中为罪。圆中为福。旣举十法界相。则性体乃至果报。无不全收。此十法界罪福相等。皆是因缘生法。当体即空即假即中。三藏秖达因缘一句。照六而不照十。达则不深。照则不徧。通教秖达六界因缘即空。达亦不深。照亦不徧。别次第达。亦次第照。犹不得名深达徧照。唯有圆人。了知现前一念。竖彻三谛之底。横该十界之边。无一谛而非十界。则竖非竖。无一界而非三谛。则横非横。非竖非横。而横而竖。故言深达罪福相徧照于十方也。又束此横竖。同名性德。性德非横非竖。以诸凡圣常平等故。且说为横。揽性成修。须明六即。修亦非横非竖。以无为法而有差别。且说为竖。理即在迷。达而不达。照而不照。名字已去。得达照名。至究竟时。达乃最深。照乃最徧。今赞究竟佛德。故言深达罪福相徧照于十方也。微妙净法身者。三千即假故微。三千即中故妙。三千即空故净。三德不纵横不并别。即是诸佛所证法身。法身无相。无所不相。实相为大小相海之本。故具三十二相八十种好。一一相好。皆即法界。本是法身所具。还用庄严法身。所谓全性成修。全修显性也。天人等四句。如文可知。又闻成菩提者。牒上文殊称赞龙女于刹那顷能至菩提也。唯佛当证知者。引佛为证。释宝积之疑问也。我阐大乘教度脱苦众生者。意显不久当往南方无垢世界成等正觉。转大法轮也。
　　
　　　（庚）六身子挟三藏权难
　　
　　时舍利弗语龙女言。汝谓不久得无上道。是事难信。所以者何。女身垢秽。非是法器。云何能得无上菩提。佛道悬旷。经无量劫勤苦积行。具修诸度。然后乃成。又女人身。犹有五障。一者不得作梵天王。二者帝释。三者魔王。四者转轮圣王。五者佛身。云何女身速得成佛。
　　
　　身子于净名经中。曾与天女问答。便已了知男女无有定相。况今初周得悟。登圆初住。已与龙女所证是同。何得实有此难。亦是为物腾问耳。
　　
　　　（庚）七龙女以一实除疑
　　
　　尔时龙女有一宝珠。价值三千大千世界。持以上佛。佛即受之。龙女谓智积菩萨。尊者舍利弗言。我献宝珠。世尊纳受。是事疾不。答言。甚疾。女言。以汝神力观我成佛。复速于此。
　　
　　宝珠。表修得圆因。上佛。表将因克果。佛即受之。表获果甚速也。观心释者。始觉为宝珠。本觉为佛。始觉合乎本觉。为以珠上佛。佛即受之。
　　
　　当时众会。皆见龙女。忽然之间。变成男子。具菩萨行。即往南方无垢世界。坐宝莲华。成等正觉。三十二相。八十种好。普为十方一切众生演说妙法。
　　
　　问。胎经云。魔梵释女。皆不舍身。不受身。悉于现身得成佛。今乃变成男子。然后成佛。权实云何。答。胎经明现身成佛者。约自行破无明惑言也。实也。此经明变成男子者。约化他八相成道言也。权也。须知依圆顿教而修妙行。的可立地成佛。故云。法性如大海。不说有是非。凡夫贤圣人。平等无高下。唯在心垢灭。取证如反掌。由其实行甚疾。故以权行示现而证成之。令人深信不疑也。问。女变成男。即坐道场。旣无降神住胎出家等相。何名八相成道。答。净秽土别。八相何必尽同。又法身示现。不可思议。此土自见变女成男。彼土仍见始终八相。亦奚不可。问。舍利弗等已登圆住。亦能八相作佛。何以授记犹在旷劫之后。答。自行从实。则所证理齐。化他从权。则物机不等。况诸大弟子。并是法身应现。处处垂迹不同。安知不于他界示成佛耶。问。设使舍利弗等。已于他界作佛。何必此中又示受记。答。此中受记。使物见闻。更结来缘。令于未来得度。如此横则周徧十方。竖则番番不已。广度众生。众生之界仍不可尽。安可以情计心。测度法界大事。
　　
　　　（庚）八时众见闻得益
　　
　　尔时娑婆世界菩萨声闻天龙八部。人与非人。皆遥见彼龙女成佛。普为时会人天说法。心大欢喜。悉遥敬礼。（彼土）无量众生。闻法解悟。得不退转。无量众生。得受道记。无垢世界。六反震动。娑婆世界三千众生。住不退地。三千众生。发菩提心而得受记。
　　
　　先明遥见遥闻。故遥敬礼。次明彼土得益。后明此土得益。盖南方缘熟。宜以八相作佛。此土缘薄。秖以龙女教化。皆是从体起用。普现色身三昧之力得。一身一切身。能随宜示现也。
　　
　　　（庚）九智积身子默然信受
　　
　　智积菩萨。及舍利弗。一切众会。默然信受。
　　
　　提婆达多品竟。
　　
　　持品第十三
　　
　　二万菩萨奉命宏经。故名持品。重劝八十万亿那由他宏经。故名劝持品。
　　
　　　（丁）此迹门流通第四品也。文分为二。初明受持。二明劝持。
　　
　　　（戊）初中三。初二万菩萨奉命此土持经。二声闻发誓他国流通。三诸尼请记。
　　
　　　（己）今初
　　
　　尔时药王菩萨摩诃萨。及大乐说菩萨摩诃萨。与二万菩萨眷属俱。皆于佛前作是誓言。惟愿世尊不以为虑。我等于佛灭后。当奉持读诵说此经典。后恶世众生。善根转少。多增上慢。贪利供养。增不善根。远离解脱。虽难可教化。我等当起大忍力。读诵此经。持说书写。种种供养。不惜身命。
　　
　　　（己）二声闻发誓他国流通
　　
　　尔时众中五百阿罗汉得受记者。白佛言。世尊。我等亦自誓愿于异国土广说此经。复有学无学八千人得受记者。从座而起。合掌向佛。作是誓言。世尊。我等亦当于他国土广说此经。所以者何。是娑婆国中。人多弊恶。怀增上慢。功德浅薄。嗔浊谄曲。心不实故。
　　
　　问。此诸声闻。已成大士。何故不能此土宏经。答。为引初心始行菩萨。未能恶世苦行通经。复欲开于安乐行品也。
　　
　　　（己）三诸尼请记四。初记大爱道及六千尼。二记耶输陀罗。三诸尼领解。四诸尼发愿。
　　
　　　（庚）今初
　　
