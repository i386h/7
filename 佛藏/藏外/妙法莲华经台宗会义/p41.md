<!-- { "loadSidebar": true } -->
　　云何不及。谓退。进。横。竖。亦横亦竖。非横非竖。皆不及也。所以者何。大云普覆。徧荷清凉。大雨俱沾。无不蒙泽。咸令世间。皆得知见未曾有法。那忽齐教。止领二乘得益。不道人天小草。是为退所不及。菩萨名上草。亦名小树大树。敷荣郁茂。自他饶益。而复不领。是为进所不及。又十法界同成佛法界。那忽止领二乘。余八法界都不涉言。是为横所不及。又七方便从浅至深。皆入真实。那忽止领二乘。余五方便都不在言。是为竖所不及。又三世利益。徧于十方十界。未曾暂废。都不涉言。是为亦横亦竖领所不及。又山川溪谷等。总言一地。一地能生。未尝拣择。草木种子。皆依于地。更无余依。一云叆叇。无处不密。一雨一味。不隔枯荣。普润旣同。普得增长。如来平等。不可思议。实不先顿后渐。初三末一。如龙兴云。普雨一切。不从身心降。除热得清凉。是为五乘七方便。十方三世。平等广大。甚深博远。不可思议。无有差别。是为非横非竖。领所不及。不及之言。非都顿夺。特以初心望后心。未穷极地。故云不尽耳。（因缘）又旣悟初阿。亦具后茶功德。但齐教之领。未暇进领横竖周徧耳。（约教）又权行大士。宜应如此也。（本迹）观心者。退进横竖亦横亦竖。无差而差也。非横非竖。差卽无差也。观心卽空。则差卽无差。观心卽假。则无差卽差。观心卽中。则非差非无差。双照差与无差。（今人仅读一本四教仪。辄执别五时而判教。止是窃取迦叶领解余涎。宁知如来三轮不思议化若此。）初略述成竟。
　　
　　　（庚）二广述成二。初长文。二重颂。
　　
　　　（辛）初中二。初正明权实不可思议。二结叹述成。葢旣广明三草二木差无差等。皆是迦叶领所不及。仍接引之。故结叹云。汝等甚为希有。能知如来随宜说法。能信能受。良以退进横竖等。虽领不及。而举其大意。不出权实故也。
　　
　　　（壬）初中三。初法说。二立譬。三法合。
　　
　　　（癸）初又二。初明权实教不可思议。二明权实智不可思议。
　　
　　　（子）今初
　　
　　迦叶当知。如来是诸法之王。若有所说。皆不虚也。于一切法。以智方便而演说之。其所说法。皆悉到于一切智地。
　　
　　此正总示以领所不及也。若据穷子之譬。则必先拟以大。后接以小。体信之后。方可领知。领知之后。方可付业。自是钝根声闻。具历五味受益之一途耳。岂知如来是大法王。得大自在。一音演说。随类各解。三草二木。受益不虚。以智方便而演说法。则何权不施。宁止施三。所说皆到一切智地。则何实不显。宁止二乘。故不可思议也。言一切智地者。究竟非二。故称一。其性广博。故称切。寂而常照。故称智。无住之本立一切法。故称地也。
　　
　　　（子）二明权实智不可思议。
　　
　　如来观知一切诸法之所归趣。亦知一切众生深心所行。通达无碍。又于诸法究尽明了。示诸众生一切智慧。
　　
　　此明权实诸教。所以皆悉不虚。不可思议者。正由如来权实之智不可思议故也。观知一切诸法之所归趣者。契权实理也。识浅深药也。亦知一切众生深心所行通达无碍者。契十界机也。识标本病也。一切诸法。各有远趣近趣。言近趣者。戒善等趣人天。念处道品等趣涅槃。三祇六度趣三藏佛果。体观无生趣三乘共实相。次第三观趣别教果头妙觉。言远趣者。举手低头。皆缘因善性。随闻一句。皆了因慧性。无不究竟趣于圆极佛果。夫一切诸法。卽十界法也。深心所行。卽十界机也。今云知所归趣通达无碍。则差卽无差。卽权而实矣。究尽明了。是实相理也。一切智慧。是圆极智也。今云又于诸法。示诸众生。则无差卽差。卽实而权矣。无差而差。奚止能诱穷子。差而无差。奚止局于次第五味。故不可思议也。初法说竟。
　　
　　　（癸）二立譬二。初明无差而差。譬卽实而权。二明差而无差。譬卽权而实。
　　
　　　（子）初中二。初约能生所生明无差而差。二约能润所润明无差而差。
　　
　　　（丑）今初
　　
　　迦叶。譬如三千大千世界山川溪谷土地。所生卉木丛林及诸药草。种类若干。名色各异。
　　
　　三千大千山川溪谷土地。举能生无差也。卉木丛林药草。举所生差别也。三千大千。譬众生世间。众生无别法。依于五阴和合而立其名。三千大千亦无别法。依于山川溪谷土地而立其名。山譬色阴。显而可见。川譬受阴。水流盈涸。溪譬想阴。屈曲晦明。谷譬行阴。幽隐难见。土地譬识阴。通为所依。如此五阴。皆为一切习因习果所依。犹彼山川溪谷土地。皆为一切草木种子根茎枝叶所依也。卉者。草之总名。木者。树之总名。众草为丛。众树为林。治病力用胜者。称之为药。今云药草。且举二乘无漏善也。五乘七方便等因果不同。故云种类若干。各有称谓为名。各有体相为色。以要言之。十界因果诸法。不离假名五阴。十万八千有毒无毒药品。不离大千土地。又三千大千。可譬正因理性。通为一切所依。山川溪谷土地。可譬众生果报五阴色心。卉木丛林。可譬众生十界习因。此三法不相离。习因依报阴。报阴不出法性。如卉木依山川土地。山川土地依世界。此卽性德三因。法性卽正因法身德。果报卽缘因解脱德。习因卽了因般若德。若以正因望十界缘了。则无差而差。种类若干。名色各异。若以缘了望理性正因。则差而无差。同归一地。如此权实之境。不可思议。顿扣于佛。那独约二乘自类领耶。
　　
　　　（丑）二约能润所润明无差而差。
　　
　　密云弥布。遍覆三千大千世界。一时等澍。其泽普洽。卉木丛林及诸药草。小根小茎小枝小叶。中根中茎中枝中叶。大根大茎大枝大叶。诸树大小随上中下。各有所受。一云所雨。称其种性而得生长。华果敷实。
　　
　　密云遍覆等澍普洽。举能润无差也。根茎枝叶小中大等各有所受。称其种性。举所润差别也。云有形色。譬如来身密。弥布遍覆。譬普现一切群生之前。又大慈等荫。卽譬意密。下文云雷声远震。卽譬口密也。一时等澍。譬八音四辩宣注法雨。其泽普洽。譬秘密不定二种化仪。念念之中。十界各得权实诸益。非同迦叶所领次第五味。仅仅先拟后引。先施后废而已。根譬信。茎譬戒。枝譬定。叶譬慧。小譬人天信戒定慧。中譬二乘信戒定慧。大譬菩萨信戒定慧。诸树大小。卽通别二种菩萨。于中又各论上中下。举凡万有不同之机。咸于一时各有所受。止一身云。一音演说。能使小不过分。大不减少。称其习报两因种性而得生长。使彼习果华敷。报果果实。如此权实之教。不可思议。普应群机。那独约五味次第领耶。初明无差而差。譬卽实而权竟。
　　
　　　（子）二明差而无差。譬卽权而实。
　　
　　虽一地所生。一雨所润。而诸草木。各有差别。
　　
　　若据文义。似是结成无差而差。若论譬意。则前譬无差而差已竟。今意正显三草二木。各有差别。而地与雨。无差别也。一地所生者。譬道前心地所生。终因道后智地。（此道前后。名有通别。道后定在果后。道前通至凡夫。故方便品中。亦以等觉已前为道前。此中须以博地凡夫无戒善者为道前。以五乘为道中。所以道前道后真如之理。等皆是地。地体无别。然皆能生。故知众生道前心地。奚尝不有能生性耶。而不能生不能成者。必假道后极果智地令生令成。发心已后。究竟已前。皆假智地而成熟之。）一雨所润者。譬一音所宣一乘法门。开发道中五乘善根。终是一音平等之教。而诸草木各有差别者。譬五乘善根蒙佛法雨。随分增长。而不自知五种之因。皆依一佛性。亦不自知五乘之教。皆是一大乘。亦不自知同归佛慧。唯有如来能知也。二立譬竟。
　　
　　　（癸）三法合二。初合无差而差。二合差而无差。
　　
　　　（子）初中二。初正合。二提譬帖合。
　　
　　　（丑）初又三。初先合能润。二追合能生所生。三复合能润所润。
　　
　　　（寅）今初
　　
　　迦叶当知。如来亦复如是。出现于世。如大云起。以大音声。普遍世界天人阿修罗。如彼大云。遍覆三千大千国土。于大众中而唱是言。我是如来。应供。正徧知。明行足。善逝。世间解。无上士。调御丈夫。天人师。佛。世尊。未度者令度。未解者令解。未安者令安。未涅槃者令得涅槃。今世后世。如实知之。我是一切知者。一切见者。知道者。开道者。说道者。汝等天人阿修罗众。皆应到此。为听法故。
　　
　　此正合密云弥布遍覆。兼合颂中雷声远震之譬。以显如来三密也。出现于世。卽应身出世。是身密也。如大云起。举譬帖合身密也。以大音声普徧世界天人阿修罗。卽是口密。颂中所谓雷声远震也。身口二密。皆由大慈所熏。所以应不失时。药必应病。卽兼显意密也。世界。总举三千大千六道四生。意含十法界也。天人阿修罗。别举三善道。能禀声教之益。意譬三乘根性三十子也。如彼大云徧覆等。举譬帖合口密也。于大众中而唱是言等。重明大音普徧。略唱六种法门。集众听法。犹如雷声远震也。一如来等。是十号法门。二未度等。是四宏法门。未度苦者。令得度苦。未解集者。令得解集。未安道者。令得安住道谛。未证灭谛涅槃者。令得证于涅槃。在因名为僧那僧涅。此云宏誓。至果名为大慈大悲。悲拔苦集。慈与道灭也。此四旣依四谛。四谛有生灭无生无量无作之不同。发心尅果。亦各有异。今自行唯圆。化他用四。虽徧用四。四皆归圆。若不归圆。则非出世本意。若不用四。不能普徧收机也。三今世后世如实知之。是三达法门。通达三世无有障碍。四我是一切知者。卽一心三智法门。五一切见者。卽具足五眼法门。六知道者等。卽三不护法门。知道。谓意业随智慧行。开道。谓身业随智慧行。说道。谓口业随智慧行也。问。此一段文。旧用合注雨譬。今何不同。答。下文随其所堪而为说法。正合注雨。此旣结明劝物听受。况有大声普唱之言。故知合雷声也。
　　
　　　（寅）二追合能生所生
　　
　　尔时无数千万亿种众生。来至佛所而听法。
　　
　　众生二字卽合三千大千世界假名。兼得山川溪谷土地五阴。以假名实法。不相离故。无数千万亿种。卽合卉木丛林及诸药草。通而言之。不出十法界机。别而言之。卽取五乘七方便。乃能受润也。
　　
　　　（寅）三复合能润所润又二。初合能润。二合所润。
　　
　　　（卯）今初
　　
