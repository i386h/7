<!-- { "loadSidebar": true } -->
　　从初至退亦佳矣。是拣。汝今善听。是许也。五千在座。故如来三止。今将许说。威神遣去。故名拣众。五浊障多。名罪重。执小翳大。名根深。未得三果。谓得三果。未证无学。谓证无学。如悞认四禅以为四果等。名增上慢。有如此失者。谓障执慢三失也。默不制止者。上闻略开三显一。言简义隐。犹未生谤。足为系珠因缘。去则有益。若闻广开三显一。乖情起谤。住则有损。是故不制止也。无复枝叶者。枝叶细末。不任器用。此等执方便之方便。（小乘四果。已是方便。更于暖顶。妄计为极。）于大非器。故大品经云。攀枝附叶。弃于根本。是人为不黠。卽此义也。退亦佳矣者。旣以小自翳。复妨他大光。今退无谤法之愆。复无障他之过。故云佳矣。枝叶未去。故如来三止。贞实愿闻。故身子四请。师弟鉴机。非徒靳固也。问。佛大慈悲。何不神力使其住而不闻。如华严中之二乘聋瘂。何不强毒以大。如喜根之于胜意。答。各有所以。华严末席。正已开渐。未破小执。故在座而隔。今正欲灭化破庵。宜须拣遣。若去在俱谤。宜如喜根强说。今去则有益。那忽令住。住则有损。那忽不遣。喜根令远得益。慈故强说。与某乐种。如来护令不谤。悲故发遣。拔其当苦。问。五千在座。卽不蒙益。去则何益。答。此非当机。是结缘人耳。昔大通佛时亦有无量众生心生疑惑。世世与师俱生。今皆得度。乃至如来灭后。犹故未尽。此五千人。当知亦尔。又说大经时。有八万五千亿人。于是经中不生信心。是人于未来。亦当得信。例此则益在不久也。初许竟。
　　
　　　（辛）二受旨
　　
　　舍利弗言。唯然世尊。愿乐欲闻。
　　
　　前已三请。并此为第四请。
　　
　　妙法莲华经台宗会义卷一之三
　　
　　妙法莲华经台宗会义卷一之四
　　古吴后学蕅益智旭述
　　
　　初正法说长文中。初许。二受旨竟。
　　
　　　（辛）三正说为二。初四佛章。广上诸佛权实。二释迦章。广上释迦权实。上句逗少。是文略。总云诸佛。是人略。但开三显一。是义略。此中章句多。是文广。明五佛。是人广。明六番。是义广。六番者。一叹法希有。二说无虚妄。三开方便。四示真实。五举五浊释权。六拣伪敦信。叹法。令生尊重。说无虚妄。止其诽谤。开方便。使莫执小。示真实。使其悟大。举五浊。示必施三。拣伪。要必真实。于五佛章中。一一应备六义。而前后互出。不具足者。盖如来巧说。使略而无缺。诣而不烦文耳。又六义前后。亦复无在。（生起宛然。大体随时。以此六义。共成开显大旨。如三世佛。但各二章。岂非极略。而开显无缺。令权诣实。略却四章。令文不繁。诣者。至也。前后无在者。六章之要。莫若开显。前后互无。在余四章。但义存六。共成一意。不必次第也。）
　　
　　　（辛）初四佛章为二。初总明诸佛。二列三世佛。
　　
　　　（癸）初中但四。初叹法希有。二说无虚妄。三开方便。四示真实。缺二义者。指后文也。
　　
　　　（子）今初
　　
　　佛告舍利弗。如是妙法。诸佛如来时乃说之。如优昙钵华。时一现耳。
　　
　　此中法譬双叹。诸佛若出五浊。必先开三。如今世尊四十余年。始显真实。久久希疎。故言时乃说之。久不说者。为人不堪故。时未至故。五千未遣故。今人已堪。时已至。五千已去。决定说大乘故言时乃说之。优昙华。此云云灵瑞。三千年一现。又现则金轮王出表三乘调熟已后。方说妙法。授法王记。又隔跨酪及二酥三味。乃说醍醐也。观心释者。卽中妙观。通一切法至实相。名为灵。灵卽灵通。有此观故必获佛记。名为瑞。由有此观。方得佛果名为华。
　　
　　　（子）二说无虚妄
　　
　　舍利弗。汝等当信佛之所说。言不虚妄。
　　
　　此理至深。与昔权理异。此言至妙。与昔权言反。此行至普。与昔权行乖。此人至胜。胜于昔劣。还指客作四种之粗。而今皆妙。恐物疑谤。故先劝信。令信无虚妄人。说无虚妄法也。
　　
　　　（子）三开方便三。初开。二释。三结。
　　
　　　（丑）今初
　　
　　舍利弗。诸佛随宜说法。意趣难解。
　　
　　随三种机宜。巧说方便。而佛意在实。人莫能解也。
　　
　　　（丑）二释
　　
　　所以者何。我以无数方便。种种因缘譬喻言辞演说诸法。
　　
　　举今佛之权能。释诸佛之方便。巧慧同故。借此释彼。当知诸佛开权。亦如我也。
　　
　　　（丑）三结
　　
　　是法非思量分别之所能解。唯有诸佛。乃能知之。
　　
　　此结成开权之意趣难解也。盖禀教者。罔不谓三。唯有诸佛。乃知一耳。此文两向。若作示真实者。卽属后文初标胜人法也。无分别法。唯佛能知。佛以无分别智。解知无分别法。故是显实。
　　
　　　（子）四示真实五。初标胜人法。二标出世意。三重示。四正释。五总结。初文如前。
　　
　　　（丑）二标出世意
　　
　　所以者何。诸佛世尊。唯以一大事因缘故出现于世。
　　
　　释此为两。初总。次分字。初总者。承上文言。何故是法非思量分别所解。唯有诸佛乃能知耶。良以诸佛觉如实之相。乘此实道出应于世。秖令众生得此实相。更无他事。实相无相。微妙第一。故非思量分别所能解也。次分字释者。一则一实相也。非三非五非七非九。故言一也。（三卽三乘。五加人天。七加通二乘。九加通别菩萨）其性广博。博三五七九等。故名为大。诸佛出世之仪式。故名为事。众生有此机感。故名为因。如来乘机而应。故名为缘。是为出世之本意。而先开三者。为一弄引耳。如人欲取。先当与之。虽说种种道。其实为一乘也。
　　
　　　（丑）三重示
　　
　　舍利弗云何名诸佛世尊。唯以一大事因缘故出现于世。
　　
　　将欲解释。更重征起以为言端。又此大事。佛所尊重。如释论中明父王欲多闻太子名。数数说之。无有厌足也。
　　
　　　（丑）四正释。破古不录。夫旣显实。则无量法皆一也。如玄义中十妙。则是十种一也。若略和旧解。且作四一。言无量一者。一色一香。无非中道。此义可知。言十一者。帖文整足。虽不次第。十义无减。是法非思量分别之所能解。是显理一。唯有诸佛乃能知之。是显智一。唯以一大事者。一卽是理。大卽是智。（智能照境。方达境大。故大名智。）事卽是行。（自行化他。俱名事故。）理发智。智导行。逐此义便。是显行一。知见者。智知于理。眼见谛法。谛理无为。则无分别。以无为法而有差别。约此知见论开示悟入。以略拟广。有四十位。是显位一。又取结句明一。一卽法身。大卽般若。事卽解脱。为秘密藏。是显三法一。出现于世。显感应一。但教化菩萨。显眷属一。诸有所作。显神通一。唯以佛之知见示悟众生。显利益一。但以一佛乘故为众生说法。显说法一。经文印义。信如符契。今略和旧解作四一者。数同义异。旧云果一。今言理一。依义依文。依义者。若无理一。众事颠倒。悉是魔说。非复佛经。故须理一。依文者。文称佛之知见。今取所知见。所见卽谛。所知卽境。境谛卽实相理。故名理一。旧云因一。语单义别。今云行一。通收因果。人一教一。名与旧同。文卽为四。初明理一。二明人一。三明行一。四明教一。
　　
　　　（寅）今初
　　
　　诸佛世尊。欲令众生开佛知见使得清净故。出现于世。欲示众生佛之知见故。出现于世。欲令众生悟佛知见故。出现于世。欲令众生入佛知见道故。出现于世。舍利弗。是为诸佛以一大事因缘故出现于世。
　　
