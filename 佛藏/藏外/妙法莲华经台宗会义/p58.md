<!-- { "loadSidebar": true } -->
　　此先明因圆也。问。提婆达多。世世为佛怨。云何而言是善知识。答。入大乘论云。若是怨者。云何能得世世相值。如二人行。东西各去。步步转远。岂得为伴耶。六度义甚多。今当略说。如大论云。舍依正名檀。防止七支名戒。打骂不报名忍。为事始终名精进。四禅八定名禅。分地息诤名般若。又束十善为六度者。不杀至不妄语是檀。不两舌是尸。不恶口是忍。不绮语是进。不贪嗔是禅。不邪见是般若。又菩萨善戒经第十云。六波罗蜜有三种。一对治。谓悭恶嗔怠乱痴。二相生。谓舍家持戒。遇辱须忍。忍已精进。进已调五根。根调知法界。三果报。谓大富饶财。诸根具足。容色端正。有大威力。寿命安康。辩才无碍。又余经云。施报富。戒报善道。忍报端正。进报神通。禅报生天。慧报破烦恼。如是等例。皆是三藏明六度相也。若施者受者财物三事皆空。名檀。不见持犯。名戒。能忍所忍不可得。名忍。身心不动。名精进。不乱不味。名禅。非智非愚。名般若。如此流例。即通教中六度相。若言檀有十利。一伏悭烦恼。二舍心相续。三与众生同资产。四生豪富家。五生生施心现前。六四众爱乐。七处众不怯畏。八胜名徧布。九手足柔輭。十乃至诣道场。恒值善知识。戒有十利。一满一切智。二如佛所学。三智者不毁。四誓愿不退。五安住正行。六弃舍生死。七慕乐涅槃。八得无缠心。九得胜三昧。十不乏信财。忍有十利。一二三四。火刀毒水皆不能害。五非人所护。六身相庄严。七闭恶道。八生梵天。九昼夜常安。十身不离喜乐。精进有十利。一他不能折伏。二佛所摄。三非人所护。四闻法不忘。五未闻能闻。六增长辩才。七得三昧性。八少病恼。九随食能消。十如优鉢华增长。禅有十利。一安住仪式。二行慈境界。三无悔热。四守护诸根。五得无食喜。六离爱欲。七修禅不空。八解脱魔羂。九安住佛境。十解脱成熟。般若有十利。一不取施相。二不依戒。三不住忍力。四不离身心精进。五禅无所住。六魔不能扰。七他言论不能动。八达生死底。九起增上慈。十不乐二乘地。复次四事应修檀。一破悭贪故。二庄严菩提故。三自他利益故。欲施。施时。施已。皆欢喜。名自利。饥渴者得除。名利他。四得后世大善果。谓尊贵饶财故。四事应持戒。一自修善法灭恶戒。二庄严菩提摄众生。三卧安觉安不悔恨。于诸众生无害心。四后受人天。得涅槃乐。四事应修忍。一除不忍。二庄严菩提摄众生。三彼此离怖畏。后世无嗔。眷属不坏。不受苦恼。四得人天涅槃乐。四事应修精进。一破懈怠。二庄严菩提摄众生。三增善法。是自利。不恼他。是利他。四后得大力致菩提。四事应修禅。一破乱心。二庄严菩提摄众生。三身心寂静。是自利。不恼众生。是利他。四后受清净身。安隐得涅槃四事应修般若。一破无明。二庄严菩提摄众生。三智慧自乐。是自利。能教众生。是利他。四能坏烦恼及智障。是大果。如此流例。是别教明六度相也。月藏第一云。若众生唯依读诵求菩提。是人为著世俗。尚不调己烦恼。何能调他。是人著嫉妬。名利富贵。高心自是。轻慢毁他。尚不得欲界善根。况色无色善根。况二乘菩提。况无上菩提。如星火不能干海。口气不能动山。藕丝不能称岳。当知世俗不能满菩提。何等是第一义。谓造一切福事。及修身。修心。修慧。以第一义熏修。则速满六波罗蜜。若行若坐。舍攀缘想。是檀。舍攀缘不犯。是尸。于境界不生疮疣。是羼。不舍于离。是精进。于事中不放逸。是禅。于诸法体性无生。是般若。复次于阴舍。是檀。不计念阴。是尸。于阴无我想。是羼。于阴起怨想。是进。于阴不炽然。是禅。于阴毕竟弃。是般若。于界舍。是檀。于界不扰浊。是尸。于界舍因缘。是羼。于界数数舍。是进。于界不起发。是禅。于界如幻想。是般若。如是等。是名第一义谛善巧方便甚深法要。能满六波罗蜜。以此法自为为他。三世菩萨。悉修是法成菩提故。非世俗也。此法能息众生烦恼道苦道。安置菩提道。又华严明七地菩萨。念念具足十波罗蜜。当知诸地皆悉念念具足。为存教道。故至七地说之。诸如此例。是圆教六度相也。今明释迦因行。须知迹示四相。本行惟圆。次慈悲喜舍。各有生缘法缘无缘三种不同。三藏生缘。二乘但为自调。止可摄入定学。菩萨为度一切。别修四无量心。若至果成。得名大慈大悲大喜大舍。通教法缘。三乘同修。而亦自他利别。别教次第修三。圆教一心圆具。迹四。本一。例前六度可知。
　　
　　三十二相。八十种好。紫磨金色。十力。四无所畏。四摄法。十八不共。神通道力。成等正觉。广度众生。
　　
　　此次明果圆也。三十二相。具在法界次第初门及法数等。文句亦略出之。兹不暇录。三藏以精进持戒而为相本。若不持戒。尚不能得人天之身。况佛身相。通教以空无生为相本。别教以道种智为相本。圆教以实相为相本。今闻法华。令我具足。即是称性发得。亦能迹修前三也。八十种好。十力。神通等。具如法数。例须先识四教不同之相。然后结归圆宗。
　　
　　皆因提婆达多善知识故。
　　
　　此结证由通经者益也。初明弟子圆因报满竟。
　　
　　　（辛）二明法师妙果当成三。初明正果成。二明所化度。三明灭后利益。
　　
　　　（壬）今初
　　
　　告诸四众。提婆达多。却后过无量劫。当得成佛。号曰天王如来。应供。正徧知。明行足。善逝。世间解。无上士。调御丈夫。天人师。佛。世尊。世界名天道。
　　
　　因名天热。果名天王。国名天道。总由彻悟性德第一义天。非逆非顺。而逆而顺故也。非逆而逆其逆不可思议。即逆而顺。故名天热。非顺而顺。其顺不可思议。统逆成顺。故名天王。行于非道。通达佛道。故名天道也。问。毗尼藏中。明调达临入狱时。得无根信。口称南无。未及称佛。身即陷坠。佛记其三劫罪毕。出狱为人。当得辟支佛果。号曰南无。旣悟道已。持鉢受供。甫得食时。以宿命通。自观宿行。知是临终一称南无善根之力。愧不受食。遂取灭度。与此经授记。何硕异耶。答。诸大菩萨游戏神通。普门示现。三十二应。具十界身。徧于法界。尽于未来。例如央掘魔罗。萨遮尼犍。迦留陀夷等事。大小两机。所见硕异。皆由分得如来三密故也。若知此意。则知释尊久远成佛。仍于大通威音等世示行因行。乃至今品之明求法。然灯之得受记。一一无非垂迹利生善权方便。殷勤称叹方便。良有以也。
　　
　　　（壬）二明所化度
　　
　　时天王佛。住世二十中劫。广为众生说于妙法。恒河沙众生得阿罗汉果。无量众生发缘觉心。恒河沙众生发无上道心。得无生忍。至不退转。
　　
　　　（壬）三明灭后利益
　　
　　时天王佛般涅槃后。正法住世二十中劫。全身舍利起七宝塔。高六十由旬。纵广四十由旬。诸天人民。悉以杂华末香烧香涂香衣服璎珞幢幡宝盖技乐歌颂礼拜供养七宝妙塔。无量众生得阿罗汉果。无量众生悟辟支佛。不可思议众生发菩提心。至不退转。
　　
　　二结会古今竟。
　　
　　　（己）三劝信
　　
　　佛告诸比丘。未来世中。若有善男子善女人。闻妙法华经提婆达多品。净心信敬。不生疑惑者。不堕地狱饿鬼畜生。生十方佛前。所生之处。常闻此经。若生人天中受胜妙乐。若在佛前莲华化生。
　　
　　净心信敬者。不于善恶之迹妄生分别。名为净心。深知生生示现为怨。正是成就作佛之大炉鞴。名之为信。于彼为怨为恼之人。能起真实善知识想名之为敬。了达钟以扣鸣。刀以磨利。金以炼精。梅以寒香。但取其益。不计其非如子食乳。不讥母丑。如人采果。不嫌枝曲。名不生疑惑。如是方是闻慧思慧修慧。方能永离三涂。常奉诸佛。恒闻妙法。莲华化生也。初明昔日达多通经。释迦成道竟。
　　
　　　（戊）二明今日文殊通经。龙女作佛二。初明通经。二明利益。
　　
　　　（己）初中五。初智积请退。二释尊止之。三文殊寻来。四智积问。五文殊答。
　　
　　　（庚）今初
　　
　　于时下方多宝世尊所从菩萨。名曰智积。白多宝佛。当还本土。
　　
　　问。多宝已示入灭。何得尚有所从菩萨。答。应是彼土奉侍供养宝塔之人。能以神通愿力。随从宝塔处处听经。亦由多宝如来神力所引摄故。
　　
　　　（庚）二释尊止之
　　
　　释迦牟尼佛告智积曰。善男子。且待须臾。此有菩萨。名文殊师利。可与相见。论说妙法。可还本土。
　　
　　智积意谓多宝佛塔。秪为证经故出。今劝物流通旣讫。是故请还。释迦则以迹门虽讫。本门未彰。故托在文殊以留多宝。佛之密意。非菩萨所知也。
　　
　　　（庚）三文殊寻来
　　
　　尔时文殊师利。坐千叶莲华。大如车轮。俱来菩萨。亦坐宝莲华。从于大海娑竭罗龙宫。自然涌出。住虚空中。诣灵鹫山。从莲华下。至于佛所。头面敬礼二世尊足。修敬已毕。往智积所。共相慰问。却坐一面。
　　
　　问。序中文殊在座。今何自海而来。答。凡有三义。一者不起此会。于海化物。圣境隐显。非凡所测。二者在序一时益讫。去时岂必白知。来时大益方生。与众自海而至。三者梵文甚广。传译甚略。彼处或具有出会之语。例如华严入法界品等也。问。三千之外。各有四百万亿那由他土。无复大海。文殊何故仍云海来。答。事释未爽。况不思议。今以三义通之。一者旣移天人及变大海。今神通力。远从所移处来。应无远弊。二者海众纵移。而龙宫不动。龙谓不动。而所居已变。从变而不变处来。有何不可。三者无缘者被徙。有缘者今来。此不思议山海宛然。令众不见。但是变见。非谓改体。文殊旣不起而往。其土亦即秽而净。故净名云移置他土。都不使人有往来相。此中乃使有往来相。而本不移。故知应有机者。则土变众移而尚来。其无缘者。则土复众来而不至。所以理虽无动。化事成规。故使所见不同。来往时异。菩萨化仪尚尔。岂佛设变同凡。问。不起而往。何故云来。答。示彼此众。知经功力。识禀教益。故须云来。不往而往。不来而来。皆为利物。何须此难。故知此土虽云移去。他土未必见来。彼不见来。此不见去。不来不去。而移事灼然。如净名经中。如来足指按地。是时大众自见坐宝莲华。而土秽如故。
　　
　　　（庚）四智积问
　　
　　智积菩萨问文殊师利。仁往龙宫。所化众生。其数几何。
　　
