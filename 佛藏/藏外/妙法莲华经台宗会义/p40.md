<!-- { "loadSidebar": true } -->
　　初二句颂心相体信。次六句。颂受命领知。后四句。颂无希取也。经二十年者。教菩萨断界外见思。与前二十年除粪不同。
　　
　　　（寅）二颂付业二。初颂正付业。二颂得付欢喜。
　　
　　　（卯）今初
　　
　　父知子心。渐已旷大。欲与财物。卽聚亲族。国王大臣。刹利居士。于此大众。说是我子。舍我他行。经五十岁。自见子来。已二十年。昔于某城。而失是子。周行求索。遂来至此。凡我所有。舍宅人民。悉以付之。恣其所用。
　　
　　二十年者。或约二乘自行。卽除粪二十年也。或除粪之后。方名为子。则以转教执作名二十年。或约二乘之名为二十年。
　　
　　　（卯）二颂得付欢喜
　　
　　子念昔贫。志意下劣。今于父所。大获珍宝。幷及舍宅。一切财物。甚大欢喜。得未曾有。
　　
　　初颂立譬竟。
　　
　　　（子）二颂法合三。初颂合相失相见。二颂合追诱。三颂合领付家业。
　　
　　　（丑）今初
　　
　　佛亦如是。如我乐小。
　　
　　我乐小故。与父相失。佛知我故。与子相见也。
　　
　　　（丑）二颂合追诱
　　
　　未曾说言。汝等作佛。而说我等。得诸无漏。成就小乘。声闻弟子。
　　
　　初二句。颂合追。次四句。颂合诱也。
　　
　　　（丑）三颂合领付家业二。初颂合领家业。二颂合付家业。
　　
　　　（寅）初中二。初颂合受命领知。二颂合心无希取。
　　
　　　（卯）今初
　　
　　佛勅我等。说最上道。修习此者。当得成佛。我承佛教。为大菩萨。以诸因缘。种种譬喻。若干言辞。说无上道。诸佛子等。从我闻法。日夜思惟。精勤修习。是时诸佛。卽授其记。汝于来世。当得作佛。一切诸佛。秘藏之法。但为菩萨。演其实事。而不为我。说斯真要。
　　
　　合中具合体信委业。今但颂合委业也。最上道。卽摩诃般若。
　　
　　　（卯）二颂合心无希取。此文则广。又为三。初牒譬总明无希取。二释无希取意。三结无希取。
　　
　　　（辰）今初
　　
　　如彼穷子。得近其父。虽知诸物。心不希取。我等虽说。佛法宝藏。自无志愿。亦复如是。
　　
　　　（辰）二释无希取意。
　　
　　我等内灭。自谓为足。唯了此事。更无余事。我等若闻。净佛国土。教化众生。都无欣乐。所以者何。一切诸法。皆悉空寂。无生无灭。无大无小。无漏无为。如是思惟。不生喜乐。我等长夜。于佛智慧。无贪无著。无复志愿。而自于法。谓是究竟。我等长夜。修习空法。得脱三界。苦恼之患。住最后身。有余涅槃。佛所教化。得道不虚。则为已得。报佛之恩。
　　
　　初一偈。由具小断。故不希大断。次一偈。由具小智。故不欣大智。次二偈。释成小断。次偈半。释成小智。次偈半。重释小断。后一偈。重释小智也。
　　
　　　（辰）三结无希取
　　
　　我等虽为。诸佛子等。说菩萨法。以求佛道。而于是法。永无愿乐。导师见舍。观我心故。初不劝进。说有实利。
　　
　　由我无愿乐。故导师见舍。乃由观我心。非是恡大法也。初颂合领业竟。
　　
　　　（寅）二颂合付家业二。初颂合付业。二颂合欢喜。
　　
　　　（卯）今初先六句牒譬。后六句正合。
　　
　　如富长者。知子志劣。以方便力。柔伏其心。然后乃付。一切财物。佛亦如是。现希有事。知乐小者。以方便力。调伏其心。乃教大智。
　　
　　　（卯）二颂合欢喜。
　　
　　我等今日。得未曾有。非先所望。而今自得。如彼穷子。得无量宝。世尊我今。得道得果。于无漏法。得清净眼。我等长夜。持佛净戒。始于今日。得其果报。法王法中。久修梵行。今得无漏。无上大果。我等今者。真是声闻。以佛道声。令一切闻。我等今者。真阿罗汉。于诸世间。天人魔梵。普于其中。应受供养。
　　
　　得道者。得实相道。得果者。分得无上菩提大乘习果。无漏法者。中道不漏二边。得清净眼者。分得佛眼。此明开佛知见也。净戒成真实缘因。故得妙报。梵行成真实了因。故得妙果。所知所见。卽正因理性法身德也。真是声闻真阿罗汉者。圆初住位。一分真一切分真。卽是分证十界三德。但就本位开显。故云声闻阿罗汉也。初长文重颂正陈得解竟。
　　
　　　（辛）次十三偈。叹佛恩深。
　　
　　世尊大恩。以希有事。怜愍教化。利益我等。无量亿劫。谁能报者。手足供给。头顶礼敬。一切供养。皆不能报。若以顶戴。两肩荷负。于恒沙劫。尽心恭敬。又以美膳。无量宝衣。及诸卧具。种种汤药。牛头栴檀。及诸珍宝。以起塔庙。宝衣布地。如斯等事。以用供养。于恒沙劫。亦不能报。诸佛希有。无量无边。不可思议。大神通力。无漏无为。诸法之王。能为下劣。忍于斯事。取相凡夫。随宜为说。诸佛于法。得最自在。知诸众生。种种欲乐。及其志力。随所堪任。以无量喻。而为说法。随诸众生。宿世善根。又知成熟。未成熟者。种种筹量。分别知已。于一乘道。随宜说三。
　　
　　世尊大恩者。一佛始建慈悲。拔六道苦。与四圣乐。普十法界。入四宏中。此如来室恩。二如来行菩萨道。示教利喜。曾教我大乘。虽复中忘。智愿不失。葢如来室清凉温暖。大慈与乐恩。三众生遭苦。视父而已。佛伺其宜。如犊逐母。备行六度。以利众生。葢如来室遮寒障热。大悲拔苦恩。四佛成道已。应受寂灭无为之乐。而隐其神德。用贫所乐法。五戒十善。冷水洒面。令得醒悟。葢是佛衣遮贪欲热恩。五示老比丘像。方便附近。与一日价。葢是佛衣除见寒爱热恩。六过是已后。心相体信。弹诃贬斥。令耻小慕大。葢是佛衣遮丑陋恩。七命领家业。金银库藏。皆悉令知。葢是佛衣与我庄严恩。八会亲族。定父子。付以家业。无上宝聚。不求自得。葢如来座恩。九十。旣坐座已。身意泰然。快得安隐。以佛道声。令一切闻。普于天人。应受供养。葢如来座。令我具足自行化他恩。两肩荷负等所不能报。此之谓也。牛头栴檀者。华严经云。出离垢山。若用涂身。火不能烧。此中十恩。室三。衣四。座三。当知室得衣故。有覆育之恩。室有座故。成与拔之用。座假衣室。令自他行成。衣假座室。令初后理显。是故三义合成大恩。正论荷恩难报。不得直以亡报释之。二譬说周中。第二明中根领解竟。
　　
　　妙法莲华经台宗会义卷二之余
　　
　　妙法莲华经台宗会义卷三之一
　　
　　
　　释信解品竟。次释药草喻品。
　　
　　药草喻品第五
　　
　　此中具山川云雨。独以药草标名者。土地是能生。云雨是能润。草木是所生所润。所生所润。通皆有用。（若从如来所述义边。则尽大地无不是药。）而药草用强。（若从迦叶等能领义边。则正是中草。）譬有漏诸善。悉能除恶。而无漏为最。今无漏众中四大弟子。以譬领佛譬。深会圣心。佛赞善哉。甚为希有。述其得解以喻其人。故称药草喻品。（世界悉檀。）夫药草丛育日久。一蒙云雨。扶蔬暐晔。芽茎丰蔚于外。力用充润于内。譬诸无漏。住最后身有余涅槃。更不愿求佛道。今得闻经。自乘佛乘。兼以运人。以佛道声。令一切闻。内外自他具胜力用。故称药草喻品。（为人悉檀。）夫药草者。能治四大。补养五脏。还年驻色。（世药三品。下治四大。中益五脏。上可还年驻色。俱非药王。譬昔除四住病。养五分身。还真理年。驻变易色。）今蒙云雨。忽成药王。饵之徧治众病。变体成仙。譬诸无漏闻经。破无明惑。开佛知见。我等今日。真是佛子。无上宝聚。不求自得。故称药草喻品。（破惑合徧治譬。卽对治悉檀。开佛知见合成仙譬。卽第一义悉檀。）约教者。三草是藏教。小树是通教。大树是别教。地雨是圆教。昔未开显。则权实迥异。今旣开显。则三草二木。同是一地所生。一雨所润。根茎枝叶。四微何殊。应具历五味以显独妙。本迹者。本住智地。曾施云雨。迹为草木。引彼增长。观心如玄文利益妙后说。
　　
　　　（己）譬说周四大段中。第三如来述成为二。初略述成。二广述成。
　　
　　　（庚）初中二。初双述善哉。二领所不及。
　　
　　　（辛）今初
　　
　　尔时世尊。告摩诃迦叶及诸大弟子。善哉善哉。迦叶善说如来真实功德。诚如所言。
　　
　　迦叶居僧之首。故别告之。信解具列四人。虽空生居首。然自陈之唱。属在迦叶。故今别告。又言及诸大弟子。信知得悟不但四人也。一善哉。述其法譬俩处领实。一善哉。述其法譬两处领权。又华严之拟宜。领实也。三藏之诱引。领权也。方等之体信。般若之转教。俱领权实也。法华之付财。开权卽实也。辞致曲巧。故言善说。皆是佛法。故言真实功德。印定不谬。故云诚如所言。
　　
　　　（辛）二领所不及
　　
　　如来复有无量无边阿僧祇功德。汝等若于无量亿劫。说不能尽。
　　
