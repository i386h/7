<!-- { "loadSidebar": true } -->
　　前法说中有三意。初益物处。二拂迹疑。三益物所宜。今但譬益物所宜。就所宜中。有感应。有施化。今具譬之。譬如良医至善治众病。即譬我以佛眼观有能应之智也。其人多诸至乃至百数。即譬众生来至我所。有能感之机也。于施化中。有形声两益。及得益欢喜。今略不譬欢喜。又略不譬声益。于形益中。又略不譬非生现生。但譬非灭现灭一意。即是以有事缘远至他国也。言良医者。医有十种。一者治病。病增无损。或时致死。譬空见外道。恣意行恶。教人起邪。断善根法。法身旣亡。慧命亦死。二者治病。不增不损。譬有见苦行外道。投岩赴火。苦行行善。不得禅定。不能断结。故不损。亦不断善。故不增也。三者治病。损而不增。但差已还发。譬修定断结外道也。四者治病。能令差已不发。而所治不徧。譬二乘人。但治一两种有缘者。不能徧治一切也。五者虽能兼徧。而无巧术。用治苦痛。譬六度菩萨。慈悲广治。难行苦行。释论呼为拙度也。六治病巧术治无痛恼。但不能治必死之人。譬通教菩萨。体法巧度。但治有反复凡夫。不治败种二乘也。七虽能治难愈之病。不能一时治一切病。譬别教地前菩萨也。八能一时治一切病。而不能令平复如本。譬圆教十信也。九能徧治一切。亦令平复如本。而不能令过本。譬圆教四十位也。十者一时治一切病。即能平复。又使过本。即是如来。（医有十种者。通收邪正。贯彼徧圆。前之三种亦称医者。佛未出时。一切外道皆自谓出家。各自领众故也。第三医中。云差已还发者。虽断事惑。还堕三涂。以见惑未断。故随禅受生之后。仍受轮回也。如阿含云。良医有四。一善知病相。二知病因起。三善知方治。四毕竟不发。但是此中第四第五二种医相。何以故。所知病相。不出界内。知病因起。不出依正。所有方治。不逾生灭无常苦空无我不净。所云不发。秖是住二涅槃。若以四名义通诸教。则一一教。随义各别。乃至圆教。于理无妨。若直引彼以证此经。则尚不同通教巧治。安譬本门数数生灭。深不可也。第八不能令平复者。自入未深。未能令他见本法身。法身被无明所覆。义如病损。令还得见。方名为复也。第十言过本者。法身本有。今令证本。名之为复。以对性德无功用故。故修名过。然初住已上。亦得名为分过。由残惑在。且名为复。又让极地究竟名过也。）前三种医。即大经中之旧医用乳药也。后七并是客医。无巧术者。但用无常苦无我法。如用苦酢咸药。有术远来。还令服乳。即最后究竟良医。良者。善也。具晓八术。譬三达五眼也。智慧者。权实二智。深知二谛也。聪达者。五眼鉴机。顿渐不差也。明练方药者。譬十二部教。文理甚深也。能诠文如方。所诠理如药。药通行理。今且云理。理即摄行也。善治众病者。譬能观知诸根利钝。巧用四悉檀也。多诸子息者。子义有三种。一正因佛子。谓一切众生。皆有三种性德佛性。即是佛子。故云。其中众生。悉是吾子也。二缘因佛子。谓曾闻一句一偈。禀说修行。所生微解。即了因性。所修微行。即缘因性。正性为本。束此三性。总名缘因。以能资发一实解故。故云。长者诸子若十二十乃至三十。先因游戏。入火宅也。三了因佛子。谓闻法悟道。三因开发。正因理心发。即法身德。了因慧心发。即般若德。缘因善心发。即解脱德。束此三性。总名了因。以能了达中道义故。故云。从佛口生。从法化生。得佛法分。真是佛子也。若了因于。常得见父。父不远行。若缘因子。机尚未熟。父即远行。得有饮他毒药之义。今云多诸子息。正是普收正因子也。若十者。十界中佛界机也。二十者。十界中佛及菩萨两界机也。乃至百数者。十界互具十界。故为百也。百界并有性德三因。并有生善之义。故皆名子息也。以有事缘者。譬此土机浅。彼方缘熟也。远至他国者。譬非灭现灭。即所谓亦复现言当入涅槃也。
　　
　　　（寅）二还来譬。譬现在益物二。初譬感应。二譬施化。
　　
　　　（卯）今初
　　
　　诸子于后饮他毒药。药发闷乱。宛转于地。
　　
　　此譬上文机应相关。见诸众生乐于小法。德薄垢重也。佛在世时。不但已闻法者。薄有解行。纵令不见闻者。亦蒙利益。如生盲不见日轮。亦藉日轮而得起作。佛旣非灭示灭。不惟大地幽闇。纵令曾结缘者。通惑未断。渐著三界见思毒药。故云饮他毒药。不知出要。故云闷乱。轮转六道。故云宛转于地也。
　　
　　　（卯）二譬施化二。初譬现形。二譬说法。
　　
　　　（辰）今初
　　
　　是时其父。还来归家。诸子饮毒。或失本心。或不失者。遥见其父。皆大欢喜。拜跪问讯。善安隐归。我等愚痴。误服毒药。愿见救疗。更赐寿命。
　　
　　还来归家。譬上为是人说我少出家得三菩提。非生而现生也。或失本心者。譬贪著三界。失先所种若顿若渐诸善根也。或不失者。譬虽著五欲。不失三乘善根也。遥见其父者。譬佛出时。众生亦见色身。而为见思障隔五分。不得亲奉法身。故云遥也。见闻佛出。皆有喜敬求救之事。具如诸经所明。
　　
　　　（辰）二譬说法上文广明一代所说。及释巧说之由。所谓照理。称机。今但总明三意。初譬佛受请转顿渐法轮。二譬劝诫。三譬得益。
　　
　　　（己）今初
　　
　　父见子等。苦恼如是。依诸经方。求好药草。色香美味。皆悉具足。捣筛和合。与子令服。
　　
　　经方。譬顿渐一切诸教典也。药草。譬顿渐一切诸法门也。并是出世正法。故名为好。色譬大小乘戒。戒防身口。事相彰显也。香譬事理诸禅。功德普薰也。味譬权实诸慧。能证空中理味也。皆悉具足者。不论顿渐大小偏圆。皆有此三学也。又色是法身。体质义故。香是解脱。离臭义故。味是般若。证觉义故。大小偏圆一切法门。皆悉揽此三德而为体也。捣譬空三昧。筛譬无相三昧。和合譬无作三昧。大小偏圆。皆有此三种三昧。一一三昧。皆具戒定慧三。亦皆以三德为其体性。但有明昧之不同耳。又空观如捣。假观如筛。中观如和合。三观皆不离戒定慧。亦皆不出三德体性。将此法与顿渐众生。令其修行。名令服也。
　　
　　　（己）二譬劝诫
　　
　　而作是言。此大良药。色香美味。皆悉具足。汝等可服。速除苦恼。无复众患。
　　
　　汝等可服。劝也。速除苦恼。诫也。劝令早服。诫令勿迟。顿渐诸典。俱有劝诫。
　　
　　　（己）三譬得益
　　
　　其诸子中不失心者。见此良药色香俱好。即便服之。病尽除愈。
　　
　　子旣徧收十界。故独举不失心者。能得现在益也。从初成道。乃至涅槃最后得度。皆由不失三乘善根故耳。见色香好。即便服之。服乃得味。得味病除。譬因戒生定。因定发慧。能断三惑也。二还来譬。譬现在益物竟。
　　
　　　（寅）三复去譬。譬未来益物。上文有二。初非灭唱灭。次释须唱灭。就初又二。初明本实不灭。二明方便唱灭。次文亦二。初明不灭有损。二明唱灭有益。今具譬之。即为四。初超譬不灭有损。二譬方便唱灭。三譬唱灭有益。四追譬本实不灭。
　　
　　　（卯）今初
　　
　　余失心者。见其父来。虽亦欢喜问讯。求索治病。然与其药。而不肯服。所以者何。毒气深入。失本心故。于此好色香药。而谓不美。
　　
　　余失心者。譬往昔结缘尚浅之人。及昔未结缘之辈。不能于今佛世得度。须至灭后方渐熟脱。即是未来机也。毒气深入。譬上贪著五欲。入于忆想妄见网中。好色香药而谓不美。即是不能持戒习定。所以终不能得理味。譬上便起憍恣而怀厌怠也。
　　
　　　（卯）二譬方便唱灭
　　
　　父作是念。此子可愍。为毒所中。心皆颠倒。虽见我喜。求索救疗。如是好药。而不肯服。我今当设方便。令服此药。即作是言。汝等当知。我今衰老。死时已至。是好良药。今留在此。汝可取服。勿忧不差。作是教已。复至他国。遣使还告。汝父已死。
　　
　　死时已至。譬当入涅槃也。留好良药。譬留诸经教法门也。复至他国。譬此方现灭。他方现生。故上文云。惟愿世尊在于他方遥见守护也。遣使者。或取涅槃中大声普告为使人。或用神通。或用舍利。或用经教等为使人。今用四依菩萨语众生云。佛已灭度。但留此法。我今宣宏。汝当受行也。后时若无四依传述经法。则众生岂能自知有佛已灭。故用四依为所遣使。
　　
　　　（卯）三譬唱灭有益
　　
　　是时诸子闻父背丧。心大忧恼。而作是念。若父在者。慈愍我等。能见救护。今者舍我。远丧他国。自惟孤露。无复恃怙。常怀悲感。心遂醒悟。乃知此药色香美味。即取服之。毒病皆愈。
　　
　　　（卯）四追譬本实不灭
　　
　　其父闻子悉已得差。寻便来归。咸使见之。
　　
　　良由灭后众生醒悟。服药修行以作因缘。能感未来应化。如遗教云。其未度者。亦皆已作得度因缘也。亦有精进苦到。即于道场感见诸佛者。如天台大师。亲见灵山一会俨然未散。便是服药病除之验。故知灭实不灭。益徧未来。初良医治子譬。譬上三世益物竟。
　　
　　　（丑）二治子实益譬。譬上总结不虚。
　　
　　诸善男子。于意云何。颇有人能说此良医虚妄罪不。不也世尊。
　　
　　初立譬竟。
　　
　　　（子）二法合
　　
　　佛言。我亦如是。成佛已来。无量无边百千万亿那由他阿僧祇劫。为众生故。以方便力。言当灭度。亦无有能如法说我虚妄过者。
　　
　　成佛已来无量劫。合过去益物譬。言当灭度。合未来益物譬。现在易知。故略不合。亦无能说虚妄。合治子实益譬也。前已具显过去久远。今此合意。正欲显示未来常住。与大涅槃及金光明义同。初长文竟。
　　
　　　（辛）二偈颂二。初颂正显远。二颂三世益物。
　　
　　　（壬）今初
　　
　　尔时世尊。欲重宣此义而说偈言。自我得佛来。所经诸劫数。无量百千万。亿载阿僧祇。
　　
　　不颂执近之情。但颂显远也。亿载。皆数名。
　　
　　　（壬）二颂三世益物二。初颂法说。二颂譬说。
　　
　　　（癸）初中二。初颂正明三世益物。二颂总结不虚。
　　
　　　（子）初又三。初颂过去。二颂现在。三颂未来。
　　
　　　（丑）初又三。初超颂过去益物所宜。二追颂过去益物处。三颂拂过去迹疑。
　　
　　　（寅）今初
　　
