<!-- { "loadSidebar": true } -->
　　出广长舌表诚实语也。福德人舌至鼻。三藏佛舌至发际。今至梵天。出过凡圣之外。相旣殊常。说弥可信。当知开三显一。开近显远。皆实不虚也。毛孔放光徧照。表二门理一也。序中白毫东照。表七方便初见一理。今本门旣竟。放一切光。照一切土。能令初心究竟佛慧。智境斯罄也。分身诸佛。化道是同。故亦复如是。满百千岁意表横该百界千如。竖极古今十世。于八年中而复满百千岁。已如上文五十小劫中释。今此大会并破无明。故不须以神力。令其谓如半日也。
　　
　　　（庚）三謦咳。四弹指。
　　
　　一时謦咳。俱共弹指。是二音声。徧至十方诸佛世界。
　　
　　謦咳者。通畅之相。又是将语之状。四十余年。未得说实。今获伸舒。无有遗滞。大事通畅。是故謦咳。欲以此法付嘱菩萨。令于后世导利众生。将语斯事。是故謦咳。即表教一。弹指者。随喜也。随喜七方便同入圆道。随喜圆位增道损生。随喜诸菩萨持真净大法。随喜后世获无上宝。即表人一。故此弹指及与謦咳。竖彻三世。横徧十方。
　　
　　　（庚）五地动。六普见大会
　　
　　地皆六种震动。其中众生。天龙夜叉乾闼婆阿修罗迦楼罗紧那罗摩睺罗伽人非人等。以佛神力故。皆见此娑婆世界无量无边百千万亿众宝树下师子座上诸佛。及见释迦牟尼佛。共多宝如来。在宝塔中坐师子座。又见无量无边百千万亿菩萨摩诃萨及诸四众。恭敬围绕释迦牟尼佛。旣见是已。皆大欢喜。得未曾有。
　　
　　十方世界地皆六种震动者。表动一切众生六根令得清净。亦表圆道始终六番破于无明。表行一也。普见此间大会者。表诸佛道同。而今而后。亦复如是也。上来五千起去。三变被移。乃至本住十方人非人等。机未熟者。旣不能云集来此法会。今以神力。皆令遥见。结欢喜缘。即是未来得度之总瑞也。
　　
　　　（庚）七空中唱声
　　
　　即时诸天。于虚空中。高声唱言。过此无量无边百千万亿阿僧祇世界。有国名娑婆。是中有佛。名释迦牟尼。今为诸菩萨摩诃萨说大乘经。名妙法莲华。教菩萨法。佛所护念。汝等当深心随喜。亦当礼拜供养释迦牟尼佛。
　　
　　虽以佛力。令其遥见大会。而犹未知佛名何等。何事集会。今虚空诸天。唱使闻知。令其随喜妙法。供养世尊。即表未来有教一也。
　　
　　　（庚）八遥归命
　　
　　彼诸众生。闻虚空中声已合掌向娑婆世界。作如是言。南无释迦牟尼佛。南无释迦牟尼佛。
　　
　　合掌南无。为佛弟子。此表未来有人一也。
　　
　　　（庚）九遥供养
　　
　　以种种华香璎珞幡葢。及诸严身之具。珍宝妙物。皆共遥散娑婆世界。所散诸物。从十方来。譬如云集。变成宝帐。徧覆此间诸佛之上。
　　
　　所散诸物。变成宝帐。覆诸佛上。表万善同归。皆含佛果。即是未来有行一也。
　　
　　　（庚）十十方通达如一佛土
　　
　　于时十方世界。通达无碍。如一佛土。
　　
　　此表未来理一也。旣悟理已。权实本迹。不思议一。差别即无差别也。二佛现神力竟。
　　
　　　（戊）三结要劝持四。初称叹付嘱。二结要付嘱。三劝奖付嘱。四释付嘱。
　　
　　　（己）今初
　　
　　尔时佛告上行等菩萨大众。诸佛神力。如是无量无边不可思议。若我以是神力。于无量无边百千万亿阿僧祇劫。为嘱累故。说此经功德。犹不能尽。
　　
　　　（己）二结要付嘱
　　
　　以要言之。如来一切所有之法。如来一切自在神力。如来一切秘要之藏。如来一切甚深之事。皆于此经宣示显说。
　　
　　所有之法者。一切诸法。皆是佛法。此结一切皆妙名也。自在神力者。通达无碍具八自在。结妙用也。秘要之藏者。徧一切处。皆是实相。结妙体也。甚深之事者。一切因果。唯一大事。结妙宗也。皆于此经宣示显说者。总结一经唯四而已。撮其枢柄而授与之。
　　
　　　（己）三劝奖付嘱
　　
　　是故汝等。于如来灭后。应一心受持读诵解说书写。如说修行。所在国土。若有受持读诵解说书写。如说修行。若经卷所住之处。若于园中。若于林中。若于树下。若于僧坊。若白衣舍。若在殿堂。若山谷旷野。是中皆应起塔供养。
　　
　　　（己）四释付嘱
　　
　　所以者何。当知是处即是道场。诸佛于此得阿耨多罗三藐三菩提。诸佛于此转于法轮。诸佛于此而般涅槃。
　　
　　此释何故经卷所在皆应起塔。以是处即是道场故也。得道处。转法轮处。入涅槃处。皆名道场。道场是总。即释一切皆妙名也。得菩提者。证于秘要之藏。释妙体也。转法轮者。说示自行本迹因果甚深之事。释妙宗也。般涅槃者。非灭唱灭。神力自在。释妙用也。得菩提是法身。转法轮是般若。入涅槃是解脱。三法成秘密藏。佛住其中。即是道场。即是塔义。故应起塔以表彰之。初长文竟。
　　
　　　（丁）二偈颂二。初颂神力。二颂结要劝持。
　　
　　　（戊）今初
　　
　　尔时世尊。欲重宣此义而说偈言。诸佛救世者。住于大神通。为悦众生故。现无量神力。舌相至梵天。身放无数光。为求佛道者。现此希有事。诸佛謦咳声。及弹指之声。周闻十方国。地皆六种动。以佛灭度后。能持是经故。诸佛皆欢喜。现无量神力。
　　
　　十种神力。但颂前五。后五皆由二声震动故现。是故略之。又前五后五。表义不殊。但有现在未来之异。举现例未。是故略之。
　　
　　　（戊）二颂结要劝持三。初颂称叹。二颂结要。即兼得释付嘱意。三颂劝奖。
　　
　　　（己）今初
　　
　　嘱累是经故。赞美受持者。于无量劫中。犹故不能尽。是人之功德。无边无有穷。如十方虚空。不可得边际。
　　
　　长文云说此经功德犹不能尽。今颂云是人之功德无边无有穷。法妙故人妙。人妙故法妙。互相显也。
　　
　　　（己）二颂结要兼释四。初颂一切法。二颂自在神力。三颂秘要之藏。四颂甚深之事。
　　
　　　（庚）今初
　　
　　能持是经者。则为已见我。亦见多宝佛。及诸分身者。又见我今日。教化诸菩萨。
　　
　　所有之法。不出能化能证及所化也。无二乘故。不兼带故。其法纯妙。亦即道场以总冠三。
　　
　　　（庚）二颂自在神力
　　
　　能持是经者。令我及分身。灭度多宝佛。一切皆欢喜。十方现在佛。幷过去未来。亦见亦供养。亦令得欢喜。
　　
　　欢喜即是神力用畅。亦即涅槃。最安隐故。
　　
　　　（庚）三颂秘要之藏
　　
　　诸佛坐道场。所得秘要法。能持是经者。不久亦当得。
　　
　　同于诸佛。得三菩提。证秘密藏之妙体也。
　　
　　　（庚）四颂甚深之事
　　
　　能持是经者。于诸法之义。名字及言辞。乐说无穷尽。如风于空中。一切无障碍。于如来灭后。知佛所说经。因缘及次第。随义如实说。如日月光明。能除诸幽冥。斯人行世间。能灭众生闇。教无量菩萨。毕竟住一乘。
　　
　　以一乘因果之宗教化菩萨。即是转法轮也。二颂结要兼释竟。
　　
　　　（己）三颂劝奖
　　
　　是故有智者。闻此功德利。于我灭度后。应受持斯经。是人于佛道。决定无有疑。
　　
　　略不颂起塔供养。但云于佛道无疑。葢深信是处即是道场。诸佛于此得菩提。转法轮。入涅槃也。初明菩萨受命宏经竟。
　　
　　　　释如来神力品竟。次释嘱累品
　　
　　嘱累品第二十二
　　
　　嘱是佛所付嘱。累是烦尔宣传。此从如来圣旨得名。嘱是顶受所嘱。累是甘而弗劳。此从菩萨敬顺得名。嘱是如来金口所嘱。累是菩萨丹心顶荷。此从授受合论。是故如来躬从座起。申手摩顶。授以难得之法。大众曲躬合掌。如世尊敕。当具奉行。殷勤授受。故名嘱累品也。
　　
　　　（丙）二明如来摩顶付嘱二。初付嘱。二欢喜。
　　
　　　（丁）初中三。初如来付嘱。二菩萨领受。三事毕唱散。
　　
　　　（戊）初又三。初正付。二释付。三诫付。
　　
　　　（己）今初
　　
　　尔时释迦牟尼佛。从（宝塔中）法座起。现大神力。以右手摩无量菩萨摩诃萨顶。而作是言。我于无量百千万亿阿僧祇劫修习是难得阿耨多罗三藐三菩提法。今以付嘱汝等。汝等应当一心流布此法。广令增益。如是三摩诸菩萨摩诃萨顶。而作是言。我于无量百千万亿阿僧祇劫。修习是难得阿耨多罗三藐三菩提法。今以付嘱汝等。汝等当受持读诵广宣此法。令一切众生。普得闻知。
　　
　　如来以一权智善巧之手。一时徧摩无量菩萨实智之顶。故名现大神力。如来授道化他。故以右手表权。菩萨自行受道。故以顶表实也。申手摩顶。即身付嘱。权智临实智。即意付嘱。而作是言。即口付嘱。三摩三嘱。殷勤不轻。普令自行化他。俾四悉檀。永永无尽。
　　
　　　（己）二释付
　　
　　所以者何。如来有大慈悲。无诸悭悋。亦无所畏。能与众生佛之智慧。如来智慧。自然智慧。如来是一切众生之大施主。汝等亦应随学如来之法。勿生悭悋。
　　
　　有大慈悲者。究竟室也。无诸悭悋者。究竟衣也。亦无所畏者。究竟座也。佛之智慧者。觉法实性。一切智也。如来智慧者。从性起修。从因至果。道种智也。自然智慧者。其体天然。双照不二。一切种智也。衣座室三。各具三智。三一相即。三一互融。以此化他。名大施主。室无衣座。则宏誓不普。衣无室座。则法身不满。座无衣室。则惑破不周。勿生悭悋。是劝分证施主。应学究竟大施主也。若有悭悋。即非慈悲。亦即有畏。故举一语。即是劝令三轨宏经。
　　
　　　（己）三诫付
　　
　　于未来世。若有善男子善女人。信如来智慧者。当为演说此法华经。使得闻知。为令其人得佛慧故。若有众生不信受者。当于如来余深法中示教利喜。汝等若能如是。则为已报诸佛之恩。
　　
　　除佛慧外。皆名为余。为实施权。权含于实。故皆名深。故知但赞佛乘。不能徧通前三教法。未为传法报佛恩也。初如来付嘱竟。
　　
　　　（戊）二菩萨领受
　　
　　时诸菩萨摩诃萨。闻佛作是说已。皆大欢喜。徧满其身。益加恭敬。曲躬低头。合掌向佛。俱发声言。如世尊敕。当具奉行。唯然世尊。愿不有虑。诸菩萨摩诃萨众。如是三反俱发声言。如世尊敕。当具奉行。唯然世尊。愿不有虑。
　　
