<!-- { "loadSidebar": true } -->
　　文有四意。一格量本。二问。三答。四正格量也。格量本中。共举四多。六十二亿恒沙。是福田多。受持。是持名多。尽形。是时节多。饮食等四事供养。是种子多。以此四多为格量本也。问答可知。正格量中。还举四少以格四多。但一观世音。则福田少。持名亦少。乃至一时。则时少。礼拜供养。不言四事。则种子少。而功德正等无异。良由真如实际。一多无性。本自平等故也。观音证此实际故。一则非一。与多正等。六十二亿证此实际故。多则非多。与一正等。一中解无量。故说六十二亿。无量中解一。故说观世音耳。占察经云。能闻我名者。即为闻十方佛名。亦是此意。
　　
　　　（癸）三结叹。
　　
　　无尽意。受持观世音菩萨名号。得如是无量无边福德之利。
　　
　　初番问答。明众生三业显机为境。法身灵智冥应。境智因缘。名观世音竟。
　　
　　　（庚）次番亦二。初问。二答。
　　
　　　（辛）今初。
　　
　　无尽意菩萨白佛言。世尊。观世音菩萨。云何游此娑婆世界。云何而为众生说法。方便之力。其事云何。
　　
　　问有三意。一云何游。是问身业。二云何说。是问口业。三方便云何。是问意业。即是三轮不思议化。亦名三不护三无失也。不思议化者。化作佛身。亦即化作佛口佛心。乃至化作执金刚神。亦即化作金刚心口。虽屈曲利物。而于法身智慧无所损减。故净名云。善能分别诸法相。于第一义而不动。不动而动。名不思议化也。问。意业云何可化。答。圣意无能测者。若欲示之。乃至昆虫。亦令得知。故唯识云。无上觉者。神力难思。化无量类。皆令有心也。不护者。住不思议圆普法门。实不作意计校筹量。次第经营。譬如明镜。随对即现。无有分别。亦无前后也。无失者。众生根机不同。浅深有异。观音虽不作念逗机。而逗机无失。契当前人。冥会事理也。
　　
　　　（辛）二答三。初别答。二总答。三劝供养。
　　
　　　（壬）今初。
　　
　　佛告无尽意菩萨。善男子。若有国土众生。应以佛身得度者。观世音菩萨即现佛身而为说法。应以辟支佛身得度者。即现辟支佛身而为说法。应以声闻身得度者。即现声闻身而为说法。应以梵王身得度者。即现梵王身而为说法。应以帝释身得度者。即现帝释身而为说法。应以自在天身得度者。即现自在天身而为说法。应以大自在天身得度者。即现大自在天身而为说法。应以天大将军身得度者。即现天大将军身而为说法。应以毗沙门身得度者。即现毗沙门身而为说法。应以小王身得度者。即现小王身而为说法。应以长者身得度者。即现长者身而为说法。应以居士身得度者。即现居士身而为说法。应以宰官身得度者。即现宰官身而为说法。应以婆罗门身得度者。即现婆罗门身而为说法。应以比丘。比丘尼。优婆塞。优婆夷身得度者。即现比丘。比丘尼。优婆塞。优婆夷身而为说法。应以长者。居士。宰官。婆罗门妇女身得度者。即现妇女身而为说法。应以童男。童女身得度者。即现童男。童女身而为说法。应以天龙夜叉乾闼婆阿修罗迦楼罗紧那罗摩睺罗伽人非人等身得度者。即皆现之而为说法。应以执金刚神得度者。即现执金刚神而为说法。
　　
　　应以之言。答意业方便。能知机宜。现身。答身业。说法。答口业。三业本不相离也。此中别明三十三身。若幷人及非人。则是三十五身。大佛顶经明三十二应。开出独觉别为一。合四妇女但为一。略不言迦楼罗。文有开合。义无增减。总而言之。止是十法界身耳。不言菩萨身者。正就菩萨法界。广明现余九法界像。以显十界互具重重无尽之意也。不言地狱界者。摄在非人中也。若有国土众生者。实报方便同居三种国土十法界机也。实报土中纯以菩萨而为众生。唯有一佛界机。方便土中。有九种众生。谓藏教二乘无学。通教三乘断通惑人。别三十心。圆教十信也。有二种机。一是佛界机。二是菩萨界机也。同居土中。具足九界众生及十界机。对机设应。具须十界佛身。又有四教相别。辟支又有缘独不同。声闻又有析法。体法。四向。四果。及示随五味展转调伏不同。旣现梵王。理应亦现光音徧净二王。旣现帝释。理应亦现夜摩。兜率。化乐三王。自在即欲界主。大自在即四禅主。旣云毗沙门。亦必现余三天。故佛顶直云四天王也。旣云小王。亦必应现四种轮王。旣云人非人等。言人。则老少贵贱。何所不收。言非人。则地狱鬼畜。何所不收。故下文云。以种种形游诸国土。但可意知。岂可言尽。为说法者。随其所堪。或权。或实。或顿。或渐。或显。或密。令得权实四益。究竟终归一实益耳。
　　
　　　（壬）二总答
　　
　　无尽意。是观世音菩萨。成就如是功德。以种种形。游诸国土。度脱众生。
　　
　　前别答三十五身。文广而意狭。此总答如是功德。文狭而义广。以种种形。则不止三十五身。游诸国土。则不局娑婆世界明矣。
　　
　　　（壬）三劝供养二。初劝。二受旨。
　　
　　　（癸）今初。
　　
　　是故汝等。应当一心供养观世音菩萨。是观世音菩萨摩诃萨。于怖畏急难之中。能施无畏。是故此娑婆世界。皆号之为施无畏者。
　　
　　旣名观世音。亦名施无畏者。从德受名。德旣无尽。名亦无尽也。
　　
　　　（癸）二受旨六。初奉命。二不受。三重奉。四佛劝。五受已转奉。六叹结。
　　
　　　（子）今初。
　　
　　无尽意菩萨白佛言。世尊。我今当供养观世音菩萨。即解颈众宝珠璎珞。价直百千两金。而以与之。作是言。仁者。受此法施珍宝璎珞。
　　
　　众宝珠璎珞者。众宝间珠。共为严饰也。无尽意位高。璎珞何止直百千两。如云百姓万民。不止一百一万也。又颈。表中道一实之理。以众多无尽法门。庄严实相。如璎珞在颈。解者。表菩萨为常舍行。故一切愿行功德。乃至佛智菩提涅槃。亦不住不著。无依无倚。故言解也。大集云。戒定慧陀罗尼以为璎珞庄严法身。百千是十万。表十地各有万德也。法施者。财即是法。财是因缘生法。即空。即假。即中。三谛一心。一切具足。。于法平等。于财亦等。如此施者。即是法施也。
　　
　　　（子）二不受。
　　
　　时观世音菩萨。不肯受之。
　　
　　约事。则无尽意奉命供养。我未奉命。故不肯受。礼应逊让也。约表法。则不受三昧广大之用。故无所受。
　　
　　　（子）三重奉。
　　
　　无尽意复白观世音菩萨言。仁者。愍我等故。受此璎珞。
　　
　　或请上愍下。或地位相齐。亦可相愍。或我为四众故施。仁愍四众而受。以无所受而受诸受也。
　　
　　　（子）四佛劝。
　　
　　尔时佛告观世音菩萨。当愍此无尽意菩萨。及四众天龙夜叉乾闼婆阿修罗迦楼罗紧那罗摩睺罗伽人非人等故。受是璎珞。
　　
　　正以菩萨为物故施。亦应为物故受也。
　　
　　　（子）五受已转奉。
　　
　　即时观世音菩萨。愍诸四众。及于天龙夜叉乾闼婆阿修罗迦楼罗紧那罗摩睺罗伽人非人等。受其璎珞。分作二分。一分奉释迦牟尼佛。一分奉多宝佛塔。
　　
　　秖一法施璎珞。分作二分。表一实相。举体作事理二因也。奉二佛者。表以二因趣二果也。理圆即法佛。事圆即报佛。还以二佛表二果也。
　　
　　　（子）六叹结。
　　
　　无尽意。观世音菩萨。有如是自在神力。游于娑婆世界。
　　
　　初长文竟。
　　
　　　（己）二偈颂。什公不译。故旧本皆无。文句义疏亦皆不释。续高僧传云。偈是阇那掘多所译。今流通本。旣并增入。故科注中。依慈云师所分之科而消释之。大科为三。初双颂两问。二双颂两答。三双颂两劝。
　　
　　　（庚）今初。
　　
　　尔时无尽意菩萨以偈问曰。世尊妙相具。我今重问彼。佛子何因缘。名为观世音。
　　
　　初句叹佛德。次句双含二问。后二句别颂初问也。
　　
　　　（庚）二双颂两答二。初加颂总叹行愿。二别颂两答。
　　
　　　（辛）今初。
　　
　　具足妙相尊。偈答无尽意。汝听观音行。善应诸方所。宏誓深如海。历劫不思议。侍多千亿佛。发大清净愿。
　　
　　初二句。经家叙辞。次六句。佛正答也。汝听者。诫令生三慧也。观音行者。一心三智。观十界音。令无量苦。一时解脱。即已成利他行也。善应诸方所者。不动真心。垂形三土。三十二应。处处现往。即普门神通力也。此二句。总叹所尅真应二身也。宏誓深如海者。明其初发心时。缘于无作四谛。故横该十界。竖彻三谛。广且深也。历劫等者。明其中间以行填愿。所经时久。所侍佛多。所发愿大。故得成今真应二身。譬如水涨船高。泥多佛大也。
　　
　　　（辛）二别颂两答二。初颂前答。二颂后答。
　　
　　　（壬）初中二。初颂总答。二颂别答。
　　
　　　（癸）今初。
　　
　　我为汝略说。闻名及见身。心念不空过。能灭诸有苦。
　　
　　略说者。举要而言也。闻名故称。口业机也。见身故礼。身业机也。心念意业机也。诸有。二十五有也。
　　
　　　（癸）二颂别答二。初颂七难。二颂三毒二求。
　　
　　　（子）初中十二。初颂第一火难（至）十二加颂雷雨难。
　　
　　　（丑）今初。
　　
　　假使兴害意。推落大火坑。念彼观音力。火坑变成池。
　　
　　念彼观音者。若就佛说。观音为彼。即约师弟。假分彼此。若就众生念彼观音。即约感应。暂分彼此。师弟感应。无非法界。能所宛然。能所斯绝。众生念自心中之彼观音。观音应自心中之彼众生。感应道交。不可思议。
　　
　　　（丑）二颂第二水难。
　　
　　或漂流巨海。龙鱼诸鬼难。念彼观音力。波浪不能没。
　　
　　　（丑）三加颂堕须弥难。
　　
　　或在须弥峰。为人所推堕。念彼观音力。如日虚空住。
　　
　　约事。即是假设之辞。设使从须弥堕。尚不损伤。况余山耶。约观解者。本在中道实相性德须弥山王。无明恶人。推堕二死海中。念彼观音三智三德。便同诸佛住无所住。
　　
　　　（丑）四加颂堕金刚山难。例须弥难可解。
　　
　　或被恶人逐。堕落金刚山。念彼观音力。不能损一毛。
　　
　　　（丑）五超颂第七冤贼难。
　　
　　或值冤贼绕。各执刀加害。念彼观音力。咸即起慈心。
　　
　　　（丑）六追颂第四刀杖难。
　　
