<!-- { "loadSidebar": true } -->
　　被骂不嗔。常作是言。结深信不退之相也。杖等打掷。结不受开权显实之四一也。避走远住。犹高声唱。以訾毁故。号为不轻。结不受开近显远之四一也。问。释迦四十余年。不务速说。不轻凡有所见。造次而言。何也。答。本已有善。释迦以小而将护之。本未有善。不轻以大而强毒之。二双明信毁之相竟。
　　
　　　（辛）三双明信毁果报二。初明信者果报。二明毁者果报。
　　
　　　（壬）初中二。初明果报。二结会古今。
　　
　　　（癸）今初
　　
　　是比丘临欲终时。于虚空中。具闻威音王佛先所说法华经二十千万亿偈。悉能受持。即得如上眼根清净。耳鼻舌身意根清净。得是六根清净已。更增寿命二百万亿那由他岁。广为人说是法华经。于时增上慢四众比丘比丘尼优婆塞优婆夷轻贱是人。为作不轻名者。见其得大神通力。乐说辨力。大善寂力。闻其所说。皆信伏随从。是菩萨复化千万亿众令住阿耨多罗三藐三菩提。命终之后。得值二千亿佛。皆号日月灯明。于其法中。说是法华经。以是因缘。复值二千亿佛。同号云自在灯王。于此诸佛法中。受持读诵。为诸四众说此经典故。得是常眼清净。耳鼻舌身意诸根清净。于四众中说法。心无所畏。得大势。是常不轻菩萨摩诃萨供养如是若干诸佛。恭敬尊重赞叹。种诸善根。于后复值千万亿佛。亦于诸佛法中说是经典。功德成就。当得作佛。
　　
　　问。不轻旣是释迦垂迹。但应以菩萨比丘身得度者。即现菩萨比丘身而为说法。及非生现生。非灭现灭。固无疑矣。至若临终具闻威音所说法华乃得六根清净。岂以果佛现身。犹待闻于他佛。根尚未净。由闻持而始净耶。答。旣属果后示现。何所不可。前此六根未净。是圆病行。临终闻经受持。是圆婴儿行也。大神通力。即如来室。乐说辨力。即如来座。大善寂力。即如来衣。以此三法庄严六根。能令四众转毁为信。又问。本已成佛。何得又云种诸善根。乃至功德成就。当得作佛。答。譬如陶朱公。善得致富奇术。住于一处。货殖万亿。舍之而去。不携一文。复于他处。赤手成家。货殖万亿。又舍而去。又于他处货殖万亿。佛亦如是。本地功德。并置不用。复示行因。复示得果。徧于十方。嗱于三世。番番不息。不可思议。故云。我本行菩萨道时所成寿命。今犹未尽。旣成佛时。不用菩萨所成寿命。则垂迹时。亦不用本地所有功德也。又梵网经。吾今来此世界八千返为此娑婆世界坐金刚华光王座。旣于娑婆示现成佛。已八千返。他方分身所徧之处亦可例知。此中共论信者三报。六根清净更增寿命。是现报。命终值佛。是生报。复值诸佛乃至当得作佛。是后报也。
　　
　　　（癸）二结会古今
　　
　　得大势。于意云何。尔时常不轻菩萨。岂异人乎。则我身是。若我于宿世。不受持读诵此经。为他人说者。不能疾得阿耨多罗三藐三菩提。我于先佛所。受持读诵此经。为人说故。疾得阿耨多罗三藐三菩提。
　　
　　初正结会。次若我于宿世下。是举信者而劝顺也。如陶朱公。赤手复到余处。若不用致富奇术。不能疾致货殖万亿。当知法华。是疾致成佛之奇术也。初明信者果报竟。
　　
　　　（壬）二明毁者果报二。初明果报。二结会古今。
　　
　　　（癸）今初
　　
　　得大势。彼时四众比丘比丘尼优婆塞优婆夷以嗔恚意轻贱我故。二百亿劫。常不值佛。不闻法。不见僧。千劫于阿鼻地狱受大苦恼。毕是罪已。复遇常不轻菩萨。教化阿耨多罗三藐三菩提。
　　
　　由谤。故堕苦。由闻作佛之记。结圆顿缘。复是不轻菩萨宏誓愿力所摄受故。复得相遇而受教化也。问。彼时四众。旣皆信伏随从。何故犹久堕苦。答。此有二意。一者身打口骂。已成重业。理须受报。明此一意。用警行人。不可辄尔生嗔起过也。二者经时旣久。四众之中有存有亡。存者信伏。亡者未悔。又就信伏随从之中。悔有浅深。行有勤怠。事非一等。若悔深行勤。容可不堕。虽堕易出。若悔浅行怠。自然先堕。后方得益。若未悔者。堕苦则久。但由菩萨慈悲摄受。终蒙度脱也。问。若因谤堕苦。菩萨何故为作苦因。答。彼旣怀增上慢。纵令不谤。亦必堕苦。今因谤堕。得作远因。如人倒地。还从地起。故以正谤接于邪堕。问。何不以神通力。令其即皆信伏随从。答。诸佛菩萨非不欲之。但为众生。机宜各别。自有不到地狱。决不肯发心者。譬如良医。为治恶疾。不得不用针灸及苦药也。
　　
　　　（癸）二结会古今
　　
　　得大势。于汝意云何。尔时四众常轻是菩萨者。岂异人乎。今此会中跋陀婆罗等五百菩萨。师子月等五百比丘。尼思佛等五百优婆塞。皆于阿耨多罗三藐三菩提不退转者是。
　　
　　二双明往昔信毁果报竟。
　　
　　　（己）三劝持
　　
　　得大势。当知是法华经。大饶益诸菩萨摩诃萨。能令至于阿耨多罗三藐三菩提。是故诸菩萨摩诃萨。于如来灭后。常应受持读诵解说书写是经。
　　
　　承上所明。不惟信者疾得成佛。亦使毁者终得不退。故当勤习五种之行。所谓受持读诵解说书写也。初长文竟。
　　
　　　（戊）二偈颂二。初颂信毁果报。二颂劝持。略不颂双指也。
　　
　　　（己）初中二。初颂事本。二颂本事。
　　
　　　（庚）今初
　　
　　尔时世尊。欲重宣此义而说偈言。过去有佛。号威音王。神智无量。将导一切。天人龙神。所共供养。
　　
　　　（庚）二颂本事三。初颂双标两名。二颂双明信毁。三颂双明果报。
　　
　　　（辛）今初
　　
　　是佛灭后。法欲尽时。有一菩萨。名常不轻。时诸四众。计著于法。
　　
　　计著于法。即颂增上慢也。是法不可示。言辞相寂灭。若定谓是有。即是著法。定谓是无。亦是著法。定谓亦有亦无。亦是著法。定谓非有非无。亦是著法。定谓离四句故不可得说。亦是著法。故佛藏经云。刀轮害阎浮人。其罪犹少。有所得心说大乘者。其罪过彼。大论云。执有与无诤。乃至执非有非无与有无诤。如牛皮龙绳。俱不免患。中论云。诸佛说空法。本为化于有。若有著空者。诸佛所不化。若定言诸法非有非无者。是名愚痴论。当知若得四悉檀意。自行化他。皆能无著。若失四悉檀意。自行化他。皆名著法。以著法故。有所得心。于劣小证而生矜傲。名增上慢也。
　　
　　　（辛）二颂双明信毁
　　
　　不轻菩萨。往到其所。而语之言。我不轻汝。汝等行道。皆当作佛。诸人闻已。轻毁骂詈。不轻菩萨。能忍受之。
　　
　　　（辛）三颂双明果报二。初颂信者果报。二颂毁者果报。
　　
　　　（壬）今初
　　
　　其罪毕已。临命终时。得闻此经。六根清净。神通力故。增益寿命。复为诸人。广说是经。诸著法众。皆蒙菩萨。教化成就。令住佛道。不轻命终。值无数佛。说是经故。得无量福。渐具功德。疾成佛道。彼时不轻。则我身是。
　　
　　其罪毕已者。旣垂迹为六根未净之人。必垂示同病行之罪。由此罪故。多招打骂。由能忍故。罪毕根净也。
　　
　　　（壬）二颂毁者果报
　　
　　时四部众。著法之者。闻不轻言。汝当作佛。以是因缘。值无数佛。此会菩萨。五百之众。幷及四部。清信士女。今于我前。听法者是。我于前世。劝是诸人。听受斯经。第一之法。开示教人。令住涅槃。世世受持。如是经典。
　　
　　初颂信毁果报竟。
　　
　　　（己）二颂劝持
　　
　　亿亿万劫。至不可议。时乃得闻。是法华经。亿亿万劫。至不可议。诸佛世尊。时说是经。是故行者。于佛灭后。闻如是经。勿生疑惑。应当一心。广说此经。世世值佛。疾成佛道。
　　
　　问。长文旣明此经有大饶益。乃至毁者亦终得益。何故亿亿万劫至不可议。诸佛乃时说是经耶。答。有四悉益。则可得说。无四悉益。诸佛终不妄说法也。是故欲宏大法。先须明了四悉因缘。二别说迹本两门竟。
　　
　　　（甲）三流通迹本两门。共八品经。分为三意。初神力嘱累两品。明付嘱流通。二药王下五品。约化他劝流通。三普贤劝发品。约自行劝流通。
　　
　　　（乙）初中二。初神力品。明菩萨受命宏经。二嘱累品。明如来摩顶付嘱。
　　
　　　　释常不轻菩萨品竟。次释如来神力品。
　　
　　如来神力品第二十一
　　
　　如来。上已释竟。神名不测。力名干用。不测则天然之体深。干用则转变之力大。此中为付嘱深法。现十种大力。故名神力品。（神在于内。即是体宗。力名干用。即显经用。佛说本迹。口轮力用已竟于前。今复身轮现此胜用。令众流通本迹之教。故云体深力大。）
　　
　　　（丙）初明菩萨受命宏经二。初长文。二偈颂。
　　
　　　（丁）初中三。初菩萨受命。二佛现神力。三结要劝持。
　　
　　　（戊）今初
　　
　　尔时千世界微尘等菩萨摩诃萨。从地涌出者。皆于佛前。一心合掌。瞻仰尊颜。而白佛言。世尊。我等于佛灭后。世尊分身所在国土灭度之处。当广说此经。所以者何。我等亦自欲得是真净大法。受持读诵解说书写而供养之。
　　
　　发誓宏经为三。一明时节。是佛灭后。二明处所。是分身国土。三明利益。非但益他。亦自欲得真净大法。自他兼济也。实体名真。权用名净。权实不二名大。又非权非实名真。能权能实名净。遮照不二名大。
　　
　　　（戊）二佛现神力二。初约所对总标。二约所表正现。
　　
　　　（己）今初
　　
　　尔时世尊。于文殊师利等。无量百千万亿旧住娑婆世界菩萨摩诃萨。及诸比丘。比丘尼。优婆塞。优婆夷。天龙。夜叉。乾闼婆。阿修罗。迦楼罗。紧那罗。摩睺罗伽。人非人等一切众前。现大神力。
　　
　　文殊等。迹化众也。旧住者。下方本化众也。及诸比丘等一切众者。从他方来。及从分身佛来者也。
　　
　　　（己）二约所表正现十。初出舌相。二毛孔放光。三謦咳。四弹指。五地动。六普见大会。七空中唱声。八遥归命。九遥供养。十十方通达。如一佛土。
　　
　　　（庚）初出舌相。二毛孔放光。
　　
　　出广长舌。上至梵世。一切毛孔。放于无量无数色光。皆悉徧照十方世界。众宝树下师子座上诸佛。亦复如是出广长舌。放无量光。释迦牟尼佛及宝树下诸佛现神力时。满百千岁。然后还摄舌相。
　　
