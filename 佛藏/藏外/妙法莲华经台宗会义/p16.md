<!-- { "loadSidebar": true } -->
　　
　　　（丙）二迹门正说为二。初从今文至则生大欢喜。是略开三显一。动执生疑。次从尔时世尊告舍利弗汝已殷勤三请岂得不说。至授学无学人记品。是广开三显一。断疑生信。
　　
　　　（丁）初中二。初略开显。二腾疑请。
　　
　　　（戊）初又二。初长文重颂。叹佛二智。二偈颂。正略开显动执生疑。
　　
　　　（己）初又二。初长文。二重颂。
　　
　　　（庚）长文为二。初寄言叹二智。二绝言叹二智。
　　
　　　（辛）初又二。初明诸佛权实。二明释迦权实。
　　
　　　（壬）初又三。初双叹。二双释。三双结。
　　
　　　（癸）今初
　　
　　尔时世尊。从三昧安详而起。告舍利弗。诸佛智慧。甚深无量。其智慧门。难解难入。一切声闻辟支佛所不能知。
　　
　　尔时者。文殊答问已竟时也。佛常在定。何故言起。此有所示。往古诸佛说此经时。必前入无量义。卽入法华。今佛亦尔。此示世界悉檀。哀从定起。观理观机。二俱审谛。说必不谬。增长物信。此示为人悉檀。哀从定起。佛寂而常照尚须入定。方乃说法。况复散心。妄有所说。此示对治悉檀。哀从定起。入定缘理。安心实相。出定令他安心实相。此示第一义悉檀。哀从定起。安此四法。故言安详而起也。（四教俱有四悉。今须约开显圆）告舍利弗者。小乘中智慧第一。将欲因之而破小智显大智。此乃经家提起之文。问。此中告舍利弗。与大品何别。答。何但大品。始自四阿含。终至此经。处处有告。各各不同。四含中。或为发起生灭法轮故告。方等斥故告。般若加故告。今经开故告。天亲论云。告身子不告余声闻者。智慧深故。不告诸菩萨者有五。一为声闻所作事故。二回向大菩提故。三令无怯弱故。四为发余人善思念故。五令不起所作已办心故。当知五意。兼异他经。前显露教。不云声闻得入佛智也。诸佛智慧甚深无量者。叹实智也。非三种化他权实。故言诸佛。显自行之实。故言智慧。此智慧体。卽一心三智。竖彻如理之底。故言甚深。横穷法界之边。故言无量。此正称叹之辞。无量甚深。深高横广。譬如根深则条茂。源远则流长。实智旣然。权智例尔。其智慧门难解难入等者。叹权智也。自行道前方便。有进趣之力。故名为门。（四十位真因也。）从门入到道中。（妙觉果位）道中称实。道前名权。（此卽前十双中约因果论权实）十住始解。故难解。十地为入。故难入。非七方便人所能测度。此正叹权之辞。而别举声闻辟支不能知者。执重故别破之耳。（藏通二乘。通菩萨。别三贤。圆十信。共名为七方便。）法身本意。元以自行权实拟之。无机逃走。故言不知。（未结缘来。名在法身。结缘已后。名无机等。）华严顿照。如聋如瘂。故言不知。方等弹斥。保任草庵。故言不知。般若转教。无心希取。故言不知。今大机启发。放光动地。彼此古今。诸佛道同。由怀疑惑。故言不知。利根菩萨。节节能知。钝同二乘。是亦不知也。
　　
　　　（癸）二双释
　　
　　所以者何。佛曾亲近百千万亿无数诸佛。尽行诸佛无量道法。勇猛精进。名称普闻。
　　
　　佛曾亲近等。是释实智。良由外值佛多。禀承至要。故实智甚深。良由内行纯厚。尽行道法。故实智无量。无量释横广。甚深释竖高也。勇猛精进等。是释权智。良由勇猛精进。能入难入之门。旣入门已。泽被无疆。物钦胜德。故名称普闻。亦可勇猛精进能入法门。卽释权智深。名称普闻。卽释权智广。权智虽无深广之语。例实智此义则成。
　　
　　　（癸）三双结
　　
　　成就甚深未曾有法。随宜所说。意趣难解。
　　
　　称理究竟。故言成就。到彼岸底。故言甚深。此结成实智也。称机适会。故言随宜。非七方便所知。故言难解。此结成权智也。或成就甚深未曾有法。结自行权实。随宜所说意趣难解。结化他权实。自行权实。俱名为实。化他权实。俱名为权也。初明诸佛权实竟。
　　
　　　（壬）二明释迦权实三。初双叹。二双释。三双结
　　
　　　（癸）今初
　　
　　舍利弗。吾从成佛已来。种种因缘。种种譬喻。广演言教。无数方便。引导众生令离诸著。
　　
　　实智不圆。佛道不成。旣云成佛。一成一切成。卽是叹实智也。种种因缘下。是叹权智。四十余年。以三种化他权实逗会众生。故言种种因缘也。譬喻者。小乘中。如芭蕉水沫等譬。大乘中。如干城幻事等譬。广演者能于一法出无量义也。无数方便。卽七种方便也。引导等者。说散十善。离三途著。说净十善。离欲界著。说三藏。离见思著。说菩萨法。离涅槃著。说佛法。离顺道法爱著。
　　
　　　（癸）二双释
　　
　　所以者何。如来方便知见波罗蜜。皆已具足。
　　
　　如来二字。是释实智。从真如实相中来而得成佛。故名如来也。方便二字。是释权智。由于方便善巧。故能种种因缘譬喻广演言教也。知见波罗蜜。卽双举权实。知见。一切种智名实知。佛眼名实见。道种智名权知。法眼名权见。悉到事理边际。故悉名波罗蜜。皆已具足者。权实悉究竟也。
　　
　　　（癸）三双结
　　
　　舍利弗。如来知见。广大深远。无量。无碍。力无所畏。禅定解脱。三昧。深入无际。成就一切未曾有法。
　　
　　广大明横。深远明竖。实智非横非竖。寄言叹其横竖。照无限极。如函大盖大也。无量者。佛地大慈悲喜舍也。无碍者。佛地四辨也。力者。佛地十力也。无所畏者。佛地四无所畏也。禅者。实相禅也。定者。首楞严定也。三昧者。王三昧也。深入无际。结成权智竖深。成就一切未曾有法。结成权智横广。初寄言叹二智竟。
　　
　　　（辛）二绝言叹二智为二。初举绝叹之由。二正绝言叹。
　　
　　　（壬）初中二。初正举绝叹之由。二指绝言之境。
　　
　　　（癸）今初
　　
　　舍利弗。如来能种种分别。巧说诸法。言辞柔软。悦可众心。
　　
　　种种分别巧说诸法。重举权也。言辞柔软悦可众心。重举实也。上文见他土说顿云出柔软音。下文身子领解云闻佛柔软音。故言举实。众心乃以得实为悦故也。前寄言叹。前实后权。是明从实舒权。今绝言叹。前权后实。是欲卷权归实。
　　
　　　（癸）二指绝言之境
　　
　　舍利弗。取要言之。无量无边未曾有法。佛悉成就。
　　
　　取要者。创指之端。犹云略而言之也。无量无边。是指权。未曾有法。是指实。言此二事佛悉成就。修道得故。此那可说。若单明一事。不应言悉。悉者。双指权实也。复次无量无边皆未曾有。则卽权而实。不可思议。未曾有法无量无边。则卽实而权。不可思议。初举绝叹之由竟。
　　
　　　（壬）二正绝言叹为二。初绝言叹。二释止叹意。
　　
　　　（癸）今初
　　
　　止。舍利弗。不须复说。
　　
　　此法深寂。言语道断。体不可说。故止而叹之。设慈悲为说。闻不能解。伤其善根。是故止也。
　　
　　　（癸）二释止叹意
　　
　　所以者何。佛所成就第一希有难解之法。唯佛与佛。乃能究尽诸法实相。所谓诸法如是相。如是性。如是体。如是力。如是作。如是因。如是缘。如是果。如是报。如是本末究竟等。
　　
