<!-- { "loadSidebar": true } -->
　　如来于时。观是众生诸根利钝。精进懈怠。随其所堪。而为说法。
　　
　　此正合一时等澍譬也。然大云雨之于如来说法。仅为片喻。何以故。云雨是众生共业所感。卽是众生识所变相。非情数摄。但属无覆无记。所以不能观根逗机。而于诸物或损或益。如来不尔。有大誓愿。有大慈悲。有大智慧。虽亦由于众生增上共业感佛出世。虽亦各于众生识上。自变佛相。而本质境。是无漏善。全法报体所起应用。故能以妙观察智。观是众生诸根利钝精进懈怠。随以成所作智。随其所堪而为说法。仍卽大圆镜智之所普持。平等性智之所印照也。于时者。众生来至佛所听法之时也。诸根利钝者。不能受道为钝。能受道者为利。又不能秉戒者为钝。能秉戒者为利。不能修定者钝。能修定者利。不能断惑者钝。能断惑出三界者利。析观断惑者钝。体观断惑者利。保证真空者钝。出假化物者利。二观为方便者钝。直观中道者利。传传不同。又五乘七方便人。各论利钝也。精进懈怠亦尔。随其所堪者。称会机宜。无增减之失也。此则始从华严。终至般若。一一时中。秘密不定。一音说法。随类各解。神力不共。不可思议。但令得益。不令堕苦。故为一时等澍。卽一时中。各具五味偏圆。徧逗众生根性。乃至法华会中。五千退席。移置他方。虽一座席。名为显露决定。若望十方不妨仍称秘密。佛三密化。但同云雨之普洽。而不同云雨之无记。为若此也。若据迦叶所领次第五时。何名一时等澍。
　　
　　　（卯）二合所润
　　
　　种种无量。皆令欢喜。快得善利。是诸众生。闻是法已。现世安隐。后生善处。以道受乐。亦得闻法。旣闻法己。离诸障碍。于诸法中。任力所能。渐得入道。
　　
　　此具明闻法三世种熟脱益。种种无量乃至现世安隐。合其泽普洽譬也。后生善处乃至亦得闻法。合称其种性而得生长譬也。旣闻法已乃至渐令入道。合华果敷实譬也。皆令欢喜。是世界益。安隐生善。是为人益。离诸障碍。是对治益。渐得入道。是第一义益。且约今初闻法而种善根者。次世熟后世脱。或过去已种。则今熟次脱。或过去已熟。则今闻卽脱。事非一概。又四悉檀益。该括权实。一一四悉。顿渐不同。若欲具说。浩然无涯。粗示大纲。俾知如来说法。益徧未来而已。又种种皆令欢喜。卽称其种性而得生长也。快得善利。具有四教权实善利。卽今世之华敷果实也。现世安隐。结上欢喜善利现在四益也。后生善处以道受乐。报因感报果也。亦得闻法。习因感习果也。所受道乐。必有权实。于权实道。复论浅深。所闻之法。亦复如是。卽次世中辨四益也。旣闻法已。离诸障碍。所离亦有浅深不同。总是报因感于报果。任力所能。渐得入道。所入亦有权实不同。总是习因感于习果。卽是第三后世之中辨四益也。所被之机。横该十界。所受之益。竖彻四教。如华严般若等。立令地狱得益。余可知也。初正合竟。
　　
　　　（丑）二提譬帖合
　　
　　如彼大云。雨于一切卉木丛林及诸药草。如其种性。具足蒙润。各得生长。
　　
　　大云及雨为能润。合如来三密及声教也。一切二字。合假名众生也。卉木丛林药草。合五乘七方便也。种性。合诸根利钝懈怠精进也。具足蒙润。合皆令欢喜快得善利也。各得生长。合现世安隐后生善处等也。初合无差而差竟。
　　
　　　（子）二合差而无差二。初正合。二结释。
　　
　　　（丑）初中二。初合一地所生一雨所润。二合草木各有差别。
　　
　　　（寅）今初
　　
　　如来说法。一相一味。所谓解脱相。离相。灭相。究竟至于一切种智。
　　
　　一相者。众生心性。同一真如为相。合一地也。一味者。一乘之法。同诠一理。合一雨也。所谓下。双释一相一味也。解脱相者。业卽解脱。本无二边业缚相也。离相者。惑卽般若。本离通别二惑相也。灭相者。苦卽法身。二种生死本寂灭也。众生心性。卽是性德解脱相离相灭相。卽一而三。卽三而一之相。如来一音。说此卽一而三卽三而一之法。则为卽一味而三味卽三味而一味之教。众生秉教修行。则以性德三相一相为所观境。仗佛三味一味之教为增上缘。起于中道三相一相之行。究竟得成三相一相一切种智之果也。夫佛于一实相法。方便开为三五七九等相。于一味教。分别说为兼但对带等味。众生秉教修行。各获果证。谁能知者。唯佛能知究竟终归一相一味耳。
　　
　　　（寅）二合草木各有差别三。初正合众生如草木。故不自知。二明唯有如来能知。故与大云同而不同。三举譬帖合众生不知。
　　
　　　（卯）今初
　　
　　其有众生。闻如来法。若持读诵。如说修行。所得功德。不自觉知。
　　
　　其有众生者。总举不知之人。合三草二木也。法。卽一音一味之法。若持读诵如说修行。正明不知。何以故。持说不同。修行各异。人天作戒善之解。三乘作谛缘度解。解旣不同。卽是差别也。所得功德不自觉知者。不知佛是一味无差别教。但于七种权功德中。各得一种。各作一解。旣不知其究竟归实。亦不知其所得是权。卽是权实俱迷。名为不自觉知也。
　　
　　　（卯）二明惟有如来能知。故与大云同而不同。
　　
　　所以者何。唯有如来。知此众生种相体性。念何事。思何事。修何事。云何念。云何思。云何修。以何法念。以何法思。以何法修。以何法。得何法。众生住于种种之地。唯有如来如实见之。明了无碍。
　　
　　如来能知者。卽是一切种智知也。如实见之者。卽是佛眼见也。明了无碍者。卽是彻始彻终。彻内彻外。咸洞悉也。若约能知能见。唯有佛智佛眼。若约所知所见。则减数略举十境。合为四意。一一无不差卽无差。无差卽差也。四意者。一约四法。二约三法。三约二法。四约一法。一约四法者。种相体性也。种有二义。若就相对论种。则三道是三德种。故净名云。一切烦恼之俦。为如来种。（由烦恼道。卽有般若种也。）又云。五无间皆解脱相。（由不善业。卽有善法解脱种也。）又云。一切众生卽涅槃相。不可复灭。（生死苦道。卽法身种也。）若就类论种。则一切低头举手。悉是解脱种。一切世智及三乘解心。卽般若种。凡有心者皆当作佛。卽法身种。如此诸种差别。惟佛能知。一切种秪一种。卽无差别。亦惟佛能知。差卽无差。无差卽差。亦惟佛能知。相者。据外。体者。主质。性者。据内。具如十界十如中释。若论差别。卽十法界相。惟佛能知。若论无差别。卽一佛界相。亦惟佛能知。差卽无差。无差卽差。亦惟佛能知。体性例然。二约三法者。闻思修三慧也。仍有三重。一云念何事思何事修何事者。三慧所取境也。教下所诠种相体性。随教则有思修不同。对界为境。多少增减。观体巧拙。随义应知。为差无差。以权对实。二云云何念云何思云何修者。三慧之当体也。此体卽是能闻能思能修。亦有差无差等。例前可知。三云以何法念以何法思以何法修者。三慧之因缘也。由闻法故。方取于境。故以闻法而为因缘。如此三乘三慧。昔谓境体因缘有异。卽是差别。若入圆妙三慧。卽无差别。此有差别。惟佛能知。此无差别。亦惟佛能知。又差卽无差。无差卽差。亦惟佛能知。三约二法者。因果也。以何法为因。得何法之果。五乘之因。各得其果。卽是差别。惟佛能知。众生如佛如。一如无二如。惟是一因一果。卽无差别。亦惟佛能知。又差卽无差。无差卽差。亦惟佛能知。四约一法者。众生住于种种诸地也。卽是七方便人。住于七位。此卽差别。惟佛能知。如实见之。惟是一地。卽无差别。亦惟佛能知。又差卽无差。无差卽差。亦惟佛能知。故云明了无碍也。此中四意。摄尽诸法。种相体性。为三慧所取。所取四法。不出因果。因果之体。体惟实性也。
　　
　　　（卯）三举譬帖合众生不知
　　
　　如彼卉木丛林诸药草等。而不自知上中下性。
　　
　　未开显时。七方便人皆同卉木。但能受润增长。不能自知。旣开显后。方知三草二木若根若茎若枝若叶若华若果。一一无非地之四微。则能全悟众生性德理地。而为诸佛究竟一切智地。从此智地。兴大悲云。注权实雨。化化无尽。如来所以说法华经。欲人悟此性修秘要而已。初正合竟。
　　
　　　（丑）二结释又二。初结成差卽无差。二释出不卽说意。
　　
　　　（寅）今初
　　
　　如来知是一相一味之法。所谓解脱相。离相。灭相。究竟涅槃常寂灭相。终归于空。
　　
　　一相一味等。已如前释为众生故。分别说此一相一味解脱离灭之法。卽是一中无量。究竟涅槃常寂灭相终归于空。卽是无量中一。所以结成毕竟无差别也。言究竟涅槃者。不同二乘有余无余二涅槃也。言常寂灭相者。非以断缚名为解脱。法本无缚。今亦无脱。非以舍合名为离相。法本无合。今亦无离。非以生尽名为灭相。法本无生。今亦无灭。所谓诸法从本来。常自寂灭相。不同二乘之三相也。终归于空者。归于中道第一义空。非是二乘灰断之空也。勤勤再释。简实异权。佛之大慈。殷切甚矣。
　　
　　　（寅）二释出不卽说意。
　　
　　佛知是已。观众生心欲而将护之。是故不卽为说一切种智。
　　
　　如来旣知始末皆一。何不一切时中但说一实。故今释云。观众生心欲而将养护持之。恐其诽谤。不卽说也。初正明权实不可思议竟。
　　
　　　（辛）二结叹述成。
　　
　　汝等迦叶。甚为希有。能知如来随宜说法。能信能受。所以者何。诸佛世尊随宜说法。难解难知。
　　
