<!-- { "loadSidebar": true } -->
　　不亲近诸外道梵志尼犍子等。及造世俗文笔。赞咏外书。及路伽耶陀逆路伽耶陀者。
　　
　　梵志。亦云净裔。在家事梵者也。尼犍。此翻离系。出家外道之通名也。路伽耶陀。亦云韦陀。西域外道典籍。依于爱见而为答释者也。逆者。征问之谓。即是依于爱见而为问难者也。正观未成。切须防断。恐其染习。迷于正理。
　　
　　　（丑）三远凶险戏
　　
　　亦不亲近诸有凶戏。相叉相扑。及那罗等种种变现之戏。
　　
　　那罗。此云力。即捔力戏也。不亲近者。恐散逸故。
　　
　　　（丑）四远旃陀罗
　　
　　又不亲近旃陀罗。及畜猪羊鸡狗。畋猎渔捕诸恶律仪。如是人等或时来者。则为说法。无所希望。
　　
　　近旃陀罗。令人无慈。
　　
　　　（丑）五远二乘众
　　
　　又不亲近求声闻比丘比丘尼优婆塞优婆夷。亦不问讯。若于房中。若经行处。若在讲堂中。不共住止。或时来者。随宜说法。无所希求。
　　
　　近二乘人。令人远菩提故。西土大小两乘。各居不杂。故云或来。旣未受大。勿妨小志。故云随宜说法。
　　
　　　（丑）六远欲想
　　
　　文殊师利。又菩萨摩诃萨。不应于女人身。取能生欲想相而为说法。亦不乐见。若入他家。不与小女处女寡女等共语。
　　
　　欲想最能杀害菩提心故。
　　
　　　（丑）七远不男
　　
　　亦复不近五种不男之人以为亲厚。
　　
　　不男最能坏乱菩提志故。五不男者。一生不男。谓胎中或初生时。便缺男根。二犍不男。谓截去或烂坏等。三妒不男。谓因他淫欲。乍有根起。而无根用。四变不男。谓见男变女。见女变男。五半不男。谓半月有用。半月不能。（此皆）宿造恶业。今感恶报。不任载道。非佛法器。故名重难。不得出家。亦不应与亲厚。
　　
　　　（丑）八远危害
　　
　　不独入他家。若有因缘须独入时。但一心念佛。
　　
　　独入他家。恐招危害。一心念佛。障难悉除。
　　
　　　（丑）九远讥嫌
　　
　　若为女人说法。不露齿笑。不现胸臆。乃至为法。犹不亲厚。况复余事。
　　
　　律中若为女人说法。须有男子知好恶者在旁。若无有知男子。不得过五六语。皆是远嫌避疑。勿令增他不善心也。
　　
　　　（丑）十远畜养
　　
　　不乐畜年少弟子沙弥小儿。亦不乐与同师。
　　
　　少年之人。习性未定。自畜则妨修正业。同师则娆乱请益故也。前文但云住忍辱地。是直缘理。今戒门广出众辱之缘。应修远离。非持刀杖。亦不弃舍。但以正慧而远离之。如是十法。诸教皆然。但离二乘。诸教小异。今宏妙典。须属圆人。观心释者。应作总别二种。总者。无非法界。何所可离。何所不离。非离非不离而论离耳。还同非远非近而论近。初心虽了一切本无。而须数数近于远离。别者。远离三教教主豪势。二边之法。即是邪法。二边人者。即名邪人。二观神通。名为凶戏。三惑旃陀罗。杀三智命。偏空灭想。名二乘众。偏观真俗乃至中道法爱。皆名欲想。灭色住空名为不男。方便观智皆害圆极。一切俗境。名为讥嫌。前三教善根。名为年少小儿。一一皆以所离为境。皆远三惑而近三观也。初约远论近竟。
　　
　　　（子）二约近论近。是附定门以助止观。成就慈悲。亦是广上柔和善顺而不卒暴。心亦不惊。不行行也。上直明不暴不惊。今广出修定之心。修定之处。修定要门。以定力故。在暴而治。在惊而安。
　　
　　常好坐禅。在于闲处。修摄其心。文殊师利。是名初亲近处。
　　
　　常好坐禅。是修定之心。好于中道实相禅法。即五法中欲。兼摄得精进念巧慧一心也。在于闲处。是修定之处。即五缘中处也。修摄其心。是修定要门。谓呵五欲。弃五盖。调五事也。于二十五方便中。前文附戒门离十恼乱。即第一持戒清净。今云在于闲处。即第三闲居静处。旣在闲处。理必兼摄第四息诸缘务。但略不言第二衣食具足。第五得善知识耳。若约观心明具五缘。则三观为衣。禅悦法喜为食。诸佛。菩萨。六度。道品。法性。实际。皆为善知识也。呵五欲者。谓色声香味触。皆是劫功德贼。深知其过。休息贪染。弃五盖者。谓贪欲。嗔恚。睡眠。掉悔。疑惑。盖覆定慧。故须急弃。如剪毒树。如检偷贼。调五事者。谓调食不饥不饱。调眠不节不恣。调身不宽不急。调息不涩不滑。调心不沈不浮。此二十法。一一皆有事相理观。具如摩诃止观。须者寻之。行五法者。欲得初禅。亦须五法。乃至诸禅。亦复如是。今约圆观。则是欲从二边正入中道。不杂二边为精。任运流入为进。系缘法界。一念法界为念。修中观方便名巧慧。息于二边。心水澄清。能知世间生灭法相。是为不二其心。清净常一。能见般若也。以此戒定二门为前方便。是故结云初亲近处。
　　
　　　（子）三约非远非近论近。是附慧门以助止观。成就慈悲。亦是广上于法无所行。而观诸法如实相。亦不行不分别。非行非不行也。文分为三。初总标境智。二别释。三结成。
　　
　　　（丑）今初
　　
　　复次菩萨摩诃萨。观一切法空。
　　
　　观者。中道观智也。一切法者。十法界境也。空者。不思议第一义谛也。若单论智。智无所观。故举一切以显皆空。此空即是诸法实相。唯佛与佛。乃能究尽。今菩萨初心。便以中道止观而观察之。所谓从始至终。皆以佛知佛见而为修行。故能开示悟入。中间永无诸委曲相也。
　　
　　　（丑）二别释
　　
　　如实相。不颠倒。不动。不退。不转。如虚空。无所有性。一切语言道断。不生。不出。不起。无名。无相。实无所有。无量。无边。无碍。无障。
　　
　　如实相句。别释所观十法界境。不颠倒以下。别释能观中道智也。二边三谛无一异故。名之为如。非七方便。故名为实。以实为相。故言如实相也。（二边对中。中必三谛。三而不三。名无一异。三谛如实。对七辨异。故云实耳。实即无相。徧相一切。）不颠倒者。无凡夫常乐我净四倒。无二乘无常苦无我不净四倒。亦无出假常乐我净四倒。即是非荣非枯。双照荣枯。正中道观也。不动者。不为二死所动也。不退者。心心寂灭。自然流入萨婆若海也。不转者。不如凡夫轮转生死。不如二乘转凡为圣也。如虚空者。但有名字。字不可得。中道观智。亦但有字。求不可得也。无所有性者。无自性。无他性。无共性。无无因性也。一切语言道断者。离四句。绝百非。故不可思议也。不生者。惑智理皆不生。谓所破能破。称理故俱不生。则行位因果等皆不生也。不出者。如来所治。全体即是。故无可出。毕竟不复发也。不起者。以入理故。一切方便理教皆寂灭也。无名者。一切名所不能诠。即不颠倒乃至不起。亦不足以名之也。无相者。一切相所不能状。即不颠倒乃至不起。亦不足以形容之也。无名即是性空。无相即是相空。实无所有者。重叹观体非二边之有也。无量者。非阴入界等诸数法也。无边者。非偏小等诸有分限法也。无碍者。徧入一切诸法也。无障者。无有一法能遮止之也。虽复多句。秖是能观之智无相无作与所观之境称实相应耳。
　　
　　　（丑）三结成
　　
　　但以因缘有。从颠倒生。故说。常乐观如是法相。是名菩萨摩诃萨第二亲近处。
　　
