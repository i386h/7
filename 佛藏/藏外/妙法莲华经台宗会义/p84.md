<!-- { "loadSidebar": true } -->
　　宿王华。若有发心欲得阿耨多罗三藐三菩提者。能然手指。乃至足一指。供养佛塔。胜以国城妻子。及三千大千国土山林河池诸珍宝物而供养者。
　　
　　手指。谓一节两节。足一指。谓满足然一手指令尽。众生身见最难拔除。故然指功德。远胜外施。妻子是外身。国城等是外财也。问。毗尼中制烧身烧指此劝然指。其事如何。答。大小制别。教意不同。小制结罪。大制令烧。故梵网云。若不烧身臂指供养诸佛。非出家菩萨。大佛顶经云。能于如来像前。身然一灯。烧一指节。及于身上爇一香炷。无始宿债。一时酬毕。夫顺小行易。不烧何难。从大诚难。烧乃不易。世以不持为大。则大小俱倾。当知此土机缘。咸迷大小。不知先小后大。依何夏次。（应开小夏以成大夏。）先大后小。何心而受。（为知比丘戒法是大乘所应学耶。为慕比丘位高而徒挂虚名耶。为退大求小而反学小法耶。）先小后大。开小乘遮不。先大后小。遮菩萨开不。（开遮之法。具在菩萨戒本。先大后小。仍名菩萨比丘。）一界之内。两众如何。（在大依大戒次。在小依小戒次。）一身之中。二体同异。（大乘无作戒体。极至佛身。比丘无作律仪。俱尽形寿。）大秉于小。取益从何。（以住持僧宝。为人天榜样。比丘轨则。一不可亏。）小诵于大。招损谁测。（未受大戒。不宜盗听。何况自诵。）勤勤甄别。用为来种。所乘之乘。皆妙法故。以依一实。立因果故。乘其所乘。以利物故。但自揣己德。历境观心。与心相应。当顺何制。初答苦行竟。
　　
　　　（戊）二叹经三。初叹能持人。二叹所持法。三明持经福深。
　　
　　　（己）今初
　　
　　若复有人。以七宝满三千大千世界。供养于佛及大菩萨辟支佛阿罗汉。是人所得功德。不如受持此法华经乃至一四句偈。其福最多。
　　
　　七宝奉四圣。不如持一偈。法是圣师。能生能养能成能荣莫过于法也。
　　
　　　（己）二叹所持法又二。初叹法体。二叹法用。（体非宗体之体。乃通指一部为体。用非宗用之用。乃指部内体宗用三。共有如是拔与等用也。）
　　
　　　（庚）今初
　　
　　宿王华。譬如一切川流江河诸水之中。海为第一。此法华经。亦复如是。于诸如来所说经中。最为深大。
　　
　　川流江河。譬乳酪二酥四味教也。海譬法华醍醐说穷本地为最深。徧开一切为最大。
　　
　　又如土山黑山小铁围山大铁围山及十宝山。众山之中。须弥山为第一。此法华经。亦复如是。于诸经中。最为其上。
　　
　　十宝山名出华严经。须弥亦其一也。土黑铁围。故非是宝。余九虽宝。或一或二。神龙杂居。惟此须弥四宝所成。纯天所住。譬余教所诠。能依之四十心十地。或凡或贤或圣。所依之理。或俗或真或中。是为卑下。此经所诠。能依是开示悟入之天。所依是常乐我净之宝。是故第一最上。
　　
　　又如众星之中。月天子最为第一。此法华经。亦复如是。于千万亿种诸经法中。最为照明。
　　
　　星月俱于夜现。可譬权智。星多而小。又无盈亏。譬诸经所诠随情方便。各逗一机。不得自在。月独而大。又能盈亏。譬此经所诠随智方便。即实而权。照一切法最为明了。
　　
　　又如日天子能除诸闇。此经亦复如是。能破一切不善之闇。
　　
　　日出名昼。可譬实智。诸经不开权显惟一实。故不能除执三之闇。又不能除执近之闇。此经尚破等觉位闇。况复余闇而不破耶。
　　
　　又如诸小王中。转轮圣王最为第一。此经亦复如是。于众经中最为其尊。
　　
　　三藏教如粟散王。三乘各别。通教如铁轮王。三乘同位。别教如铜轮王。次第诠于真中二理。诸经隔偏之圆。如银轮王。顿诠三谛。而不收彼定性二乘。此经开显之圆。如金轮王。北洲冰执无我所者。亦归统御。
　　
　　又如帝释。于三十三天中王。此经亦复如是。诸经中王。
　　
　　三十二天四方各八。可譬四教各有四门自行化他。此经统而御之。故如帝释为忉利王。
　　
　　又如大梵天王。一切众生之父。此经亦复如是。一切贤圣学无学及发菩萨心者之父。
　　
　　劫欲尽时。一切世间众生。法尔皆得二禅。上生光天。（少光。无量光。光音。总名光天也。）劫火方起。坏已乃空。空已复成。世界成已。光天众生有命尽者。以福德力。化生初禅。即大梵天王也。初唯一人。乃作是念。云何此间无有伴侣。此后光天复有诸命尽者。亦来化生初禅。即是梵辅及梵众等。故大梵王。自谓我是一切众生之父。众生亦谓梵王是我等父。斯乃妄计。非是实义。今顺众生情谓。借此比况而已。此经正诠实相妙理。实相徧能出生一切诸法。一切贤圣学无学及发四教菩萨心者。并依实相而得成就。故为其父也。
　　
　　又如一切凡夫人中。须陀洹。斯陀含。阿那含。阿罗汉。辟支佛为第一。此经亦复如是。一切如来所说。若菩萨所说。若声闻所说。诸经法中最为第一。有能受持是经典者。亦复如是。于一切众生中。亦为第一。
　　
　　辟支出无佛世。不藉闻法。独自超悟。故其福田。能胜四果。余经所说。并涉方便。如四果人。因闻思修方乃得悟。此经所诠。纯明无作一实之理。但悟实相。任运契入。如辟支佛。不藉外缘也。
　　
　　一切声闻辟支佛中。菩萨为第一。此经亦复如是。于一切诸经法中。最为第一。
　　
　　三乘皆属因位。唯菩萨为第一。余经明七方便因。譬犹二乘。此经明圆因无上。譬犹菩萨。即是因第一也。
　　
　　如佛为诸法王。此经亦复如是。诸经中王。
　　
　　诸经明佛。寂场近成。此经明佛。久久远成。故此妙经。统摄一代所说。即是果第一也。大海须弥山。月日转轮王。帝释大梵王。辟支菩萨佛。十喻显尊妙。初叹法体竟。
　　
　　　（庚）二叹法用
　　
　　宿王华。此经能救一切众生者。（总标与拔）此经能令一切众生离诸苦恼。（别明拔苦）此经能大饶益一切众生。充满其愿。（别明与乐）如清凉池。能满一切诸渴乏者。如寒者得火。如躶者得衣。如商人得主。如子得母。如渡得船。如病得医。如闇得灯。如贫得宝。如民得王。如贾客得海。如炬除闇。（以十二譬譬圆与拔）此法华经。亦复如是。能令众生离一切苦一切病痛。能解一切生死之缚。（总结与拔）
　　
　　二叹所持法竟。
　　
　　　（己）三明持经福深又二。初明持全经福。二明持此品福。
　　
　　　（庚）今初
　　
　　若人得闻此法华经。若自书。若使人书。所得功德。以佛智慧筹量多少。不得其边。若书是经卷。华．香。璎珞。烧香。末香。涂香。幡葢。衣服。种种之灯。酥灯。油灯。诸香油灯。薝卜油灯。须曼那油灯。波罗罗油灯。婆利师迦油灯。那婆摩利油灯供养。所得功德。亦复无量。
　　
　　　（庚）二明持此品福二。初格量。二嘱累。
　　
　　　（辛）今初
　　
　　宿王华。若有人闻是药王菩萨本事品者。亦得无量无边功德。若有女人。闻是药王菩萨本事品。能受持者。尽是女身。后不复受。若如来灭后。后五百岁中。若有女人闻是经典。如说修行。于此命终。即往安乐世界。阿弥陀佛。大菩萨众围绕住处。生莲华中。宝座之上。不复为贪欲所恼。亦复不为嗔恚愚痴所恼。亦复不为憍慢嫉妬诸垢所恼。得菩萨神通无生法忍。得是忍已。眼根清净。以是清净眼根。见七百万二千亿那由他恒河沙等诸佛如来。是时诸佛。遥共赞言。善哉善哉。善男子。汝能于释迦牟尼佛法中。受持读诵思惟是经。为他人说所得福德。无量无边。火不能焚。水不能漂。汝之功德。千佛共说。不能令尽。汝今已能破诸魔贼。坏生死军。诸余怨敌。皆悉摧灭。善男子。百千诸佛以神通力。共守护汝。于一切世间天人之中。无如汝者。唯除如来。其诸声闻辟支佛乃至菩萨智慧禅定。无有与汝等者。宿王华。此菩萨成就如是功德智慧之力。若有人闻是药王菩萨本事品。能随喜赞善者是人现世。口中常出青莲华香。身毛孔中。常出牛头栴檀之香。所得功德。如上所说。
　　
　　受持此品不受女身者。女人身见尤重。今苦行舍身功德。能拔之也。如说修行。即能往生安乐世界者。便以此经为净土因。与十六观经。大小弥陀经等。无二无别也。如此经说。修行三轨四安乐行。若伏五住。即生同居净土。若净六根。即生方便净土。若破无明。即生实报净土。亦复分证寂光也。问。净土甚多。何必安乐。答。由如来愿摄生故。物机宿缘厚故。标心一方。令专注故。一即一切。不思议故。所以诸经多赞说之。文中身口出香。即是现报。余是生报后报。
　　
　　　（辛）二嘱累
　　
　　是故宿王华。以此药王菩萨本事品嘱累于汝。我灭度后。后五百岁中。广宣流布于阎浮提。无令断绝。恶魔魔民。诸天龙夜叉鸠槃茶等。得其便也。宿王华。汝当以神通之力。守护是经。所以者何。此经则为阎浮提人病之良药。若人有病。得闻是经。病即消灭。不老不死。宿王华。汝若见有受持是经者。应以青莲华盛满末香。供散其上。散已。作是念言。此人不久。必当取草坐于道场。破诸魔军。当吹法螺。击大法鼓。度脱一切众生老病死海。是故求佛道者。见有受持是经典人。应当如是生恭敬心。
　　
　　不老是乐。不死是常。闻经得常乐解。坦然无畏。三惑病消灭也。品中初问二答竟。
　　
　　　（丁）三利益
　　
　　说是药王菩萨本事品时。八万四千菩萨。得解一切众生语言陀罗尼。
　　
　　　（丁）四多宝称善
　　
　　多宝如来于宝塔中。赞宿王华菩萨言。善哉善哉。宿王华。汝成就不可思议功德。乃能问释迦牟尼佛如此之事。利益无量一切众生。
　　
　　初药王品勖宏法之师竟。
　　
　　妙法莲华经台宗会义卷六
　　
　　妙法莲华经台宗会义卷七之一
　　
　　古吴后学蕅益智旭述
　　
　　　（丙）约化他劝流通中。二勖受法弟子。有两品经。一妙音品。二普门品。
　　
　　　（丁）今先释妙音品。
　　
　　妙音菩萨本事品第二十四
　　
　　放光相召。从东现来。而品称本事者。因华德菩萨之问。具明往昔伎乐。宝鉢供佛因缘果报。又明现一切色身三昧之用。故云本事品也。又药王品但明本行。不明游化。普门品。但明游化。不明本行。今品则具明之。又药王。普门两品。由问故说。今由光召故说。彼此互彰。并显圆行。非谓有优劣也。
　　
