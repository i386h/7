<!-- { "loadSidebar": true } -->
　　前明如来无量功德。汝等若于无量亿劫说不能尽。如大云雨。不可思议若此。恐人疑四弟子齐教领解。何必是实。故佛称述。虽未及究竟佛地。而具领五时权实。开佛知见。分证佛果。亦诚不虚。兼欲引发下根。令同得悟也。先叹希有者。凡夫有反覆闻能得益。菩萨是己事。解不为奇。今以无为正位。而能舍证入实。故甚希有。能知随宜说法。述其能领开三。能信能受。述其能领显一也。所以者何下。释成希有可知。又前云汝等说不能尽。今云汝等甚为希有者。前约佛恩普被。犹如云雨。靡不覆润。佛恩普载。犹如大地。靡不生成。岂直但为一方一机而已。故云说不能尽也。今以佛恩虽普。众生日用不自觉知。如三草二木。根植于地。禀润于雨。而不能知。汝等能知始终十恩。甚为希有。未度令度等。述其知佛四宏誓恩甚为希有。现世安隐后生善处以道受乐。述其知大慈与乐恩甚为希有。离诸障碍渐得入道。述其知大悲拔苦恩甚为希有。轮王释梵是小药草述其知劝善除烦恼恩甚为希有。知无漏法能得涅槃及缘觉证是中药草。述其知除寒热见爱恩甚为希有。上草小树。是为耻小慕大。述其知遮丑陋恩甚为希有。大树。是述其知庄严恩甚为希有。最实事一地一雨。述其知付财坐座。身心财法自在安乐恩甚为希有。佛述其差别叹者。叹十恩文尽。述其无差别叹者。卽是一大恩也。广述成中初长文竟。
　　
　　　（辛）二重颂三。初颂法说。二颂立譬。三颂法合。
　　
　　　（壬）今初
　　
　　尔时世尊。欲重宣此义而说偈言。
　　
　　破有法王。出现世间。随众生欲。种种说法。如来尊重。智慧深远。久默斯要。不务速说。有智若闻。则能信解。无智疑悔。则为永失。是故迦叶。随力为说。以种种缘。令得正见。
　　
　　破有法王者。因果不亡。名之为有。凡夫以见思为因。分段生死为果。二乘以尘沙为因。方便变易为果。菩萨以无明为因。自性变易为果。唯有诸佛。五住因亡。二死果丧。乃于诸法得大自在也。出现世间。卽是为利众生。故凡权实诸教。皆使受者得益不虚。随众生欲二句。颂权智说权教也。如来尊重四句。颂实智说实教也。有智若闻四句。释不速说实之由也。是故迦叶四句。显先权后实之巧也。以种种缘。卽先施权。令得正见。卽后显实。惟此一实。名为正见。故涅槃中。迦叶童子领解云。自此以前。我等皆名邪见人也。
　　
　　　（壬）二颂立譬二。初无差而差。二颂差而无差。
　　
　　　（癸）初中二。初超颂能润无差。二追颂能生所生受润差别。
　　
　　　（子）今初
　　
　　迦叶当知。譬如大云。起于世间。遍覆一切。慧云含润。电光晃曜。雷声远震。令众悦豫。日光掩蔽。地上清凉。叆叇垂布。如可承揽。其雨普等。四方俱下。流澍无量。率土充洽。
　　
　　云譬应身。应身随智慧行。故言慧云。能具十二部法。故言含润。电光晃曜。譬身放大光。雷声远震。譬口宣四辩。日光掩蔽。譬九十五种邪光不现。地上清凉。譬九十八种恼热得除。叆叇垂布如可承揽。譬应身相好威仪。似同三有。有心往取。实不可得也。其雨普等四方俱下。譬八音四辩普应群机。流澍无量。譬一一时中咸具五时八教。率土充洽。譬凡有心者皆蒙利润。一一时中。各得藏通别圆顿渐秘密不定五味之益也。
　　
　　　（子）二追颂能生所生受润差别
　　
　　山川险谷。幽邃所生。卉木药草。大小诸树。百谷苗稼。甘蔗葡萄。雨之所润。无不丰足。干地普洽。药木并茂。其云所出。一味之水。草木丛林。随分受润。一切诸树。上中下等。称其大小。各得生长。根茎枝叶。华果光色。一雨所及。皆得鲜泽。
　　
　　山川险谷。略颂能生也。幽邃。譬众生久远所植习因。隐在果报色心内也。百谷。譬十善互严。十善为百。甘蔗质一。可譬禅定所缘境一。葡萄形多。可譬智慧所破惑多。干地普洽。譬未信者令信。余如文。初颂无差而差竟。
　　
　　　（癸）二颂差而无差
　　
　　如其体相。性分大小。所润是一。而各滋茂。
　　
　　初二句。颂所生所润。第三句。正颂能润无差。略不颂能生。卽以所生兼之。第四句。颂差别不自知也。二颂立譬竟。
　　
　　　（壬）三颂法合二。初颂合无差而差。二颂合差而无差。
　　
　　　（癸）初中三。初颂合能润。二颂合能生所生。三颂复合能润所润。
　　
　　　（子）今初
　　
　　佛亦如是。出现于世。譬如大云。普覆一切。旣出于世。为诸众生。分别演说。诸法之实。大圣世尊。于诸天人。一切众中。而宣是言。我为如来。两足之尊。出于世间。犹如大云。充润一切。枯槁众生。皆令离苦。得安隐乐。世间之乐。及涅槃乐。诸天人众。一心善听。皆应到此。觐无上尊。我为世尊。无能及者。安隐众生。故现于世。为大众说。甘露净法。其法一味。解脱涅槃。以一妙音。演畅斯义。常为大乘。而作因缘。
　　
　　旣出于世等三偈。略颂十号。充润一切等六句。略颂四宏。不颂余四法门也。诸天人众下四偈。颂劝听受。其法一味者。七种方便。无不皆归一乘。差而无差也。常为大乘而作因缘者。旣作因缘。必用方便。卽无差而差也。
　　
　　　（子）二颂合能生所生
　　
　　我观一切。普皆平等。无有彼此。爱憎之心。我无贪著。亦无限碍。恒为一切。平等说法。如为一人。众多亦然。常演说法。曾无他事。去来坐立。终不疲厌。充足世间。如雨普润。
　　
　　上文法合能生所生。则云无数千万亿种众生来至佛所而听法。今颂则明佛观一切普皆平等也。佛机为此。余机为彼。佛平等说。不于佛机者爱。余机者憎。譬如雨注。不择溪谷也。佛事为自。魔事为他。应后为去。应初为来。入实为坐。出权为立。余如文。
　　
　　　（子）三颂复合能润所润二。初颂合能润。二颂合所润。
　　
　　　（丑）今初
　　
　　贵贱上下。持戒毁戒。威仪具足。及不具足。正见邪见。利根钝根。等雨法雨。而无懈倦。
　　
　　此颂如来于时观是众生诸根利钝精进懈怠。随其所堪而为说法也。贵贱上下。约位。持戒毁戒。约行。利根钝根。约习。须约五乘七方便展转说之。
　　
　　　（丑）二颂合所润又二。初颂欢喜善利现世安隐。合普洽譬。二颂后生善处乃至渐得入道。合生长敷实譬。
　　
　　　（寅）今初
　　
　　一切众生。闻我法者。随力所受。住于诸地。或处人天。转轮圣王。释梵诸王。是小药草。知无漏法。能得涅槃。起六神通。及得三明。独处山林。常行禅定。得缘觉证。是中药草。求世尊处。我当作佛。行精进定。是上药草。又诸佛子。专心佛道。常行慈悲。自知作佛。决定无疑。是名小树。安住神通。转不退轮。度无量亿。百千众生。如是菩萨。是名大树。佛平等说。如一味雨。随众生性。所受不同。如彼草木。所禀各异。佛以此喻。方便开示。种种言辞。演说一法。于佛智慧。如海一滴。
　　
　　初一偈。总明受润。次七偈。别明受润。后三偈。结明能润不可思议也。人天诸王俱未断惑。故合为小草。二乘俱有断证。故合为中草。事六度菩萨志求作佛。发心已胜二乘。故独为上草。通教菩萨已断通惑。誓扶余习而化众生。故名小树。别教菩萨自行化他。福慧高广。故名大树。又可义约三教菩萨。各作小中大三树。六度约三僧祇。通教约七八九地。别教约三十心也。于佛智慧如海一滴者。能润如海。所润如一滴也。一滴功德。已于无量亿劫说不能尽矣。
　　
　　　（寅）二颂后生善处乃至渐得入道。合生长敷实譬。
　　
　　我雨法雨。充满世间。一味之法。随力修行。如彼丛林。药草诸树。随其大小。渐增茂好。诸佛之法。常以一味。令诸世间。普得具足。渐次修行。皆得道果。声闻缘觉。处于山林。住最后身。闻法得果。是名药草。各得增长。若诸菩萨。智慧坚固。了达三界。求最上乘。是名小树。而得增长。复有住禅。得神通力。闻诸法空。心大欢喜。放无数光。度诸众生。是名大树。而得增长。
　　
　　初二偈。总颂增长。次六偈半。别颂增长也。就别颂中。诸佛之法等六句。是明人天增长。次声闻下六句。是明二乘增长。住最后身有二义。一者二乘若不值佛。未必是最后身。由见佛故。成最后身。卽是增长义也。二者二乘已住有余涅槃。名最后身。今得闻大乘法。得大乘果。乃是增长义也。次若诸菩萨下六句。是明通教增长。体法智利。故名坚固。断三界惑。故名了达。次复有住禅下二偈。是明别教增长。禅及神通。是入假力。闻诸法空心大欢喜。谓闻中道第一义空。能随顺观察也。略不颂六度增长者。六度是权中之权。有教无人。又未断惑。可摄入人天也。初颂合无差而差竟。
　　
　　　（癸）二颂合差而无差。长文广。今颂略也。
　　
　　如是迦叶。佛所说法。譬如大云。以一味雨。润于人华。各得成实。迦叶当知。以诸因缘。种种譬喻。开示佛道。是我方便。诸佛亦然。今为汝等。说最实事。诸声闻众。皆非灭度。汝等所行。是菩萨道。渐渐修学。悉当成佛。
　　
　　前六句。举譬帖合无差而差差卽无差。一味雨。无差也。润于人华。指七善因华。而差也。各得成实。究竟同归地之四微。差卽无差也。次三偈半。结成权实不二。以诸因缘种种譬喻。卽实而权也。开示佛道。卽权而实也。今为汝等说最实事者。乃开显之实。不同华严方等般若中对权之实。卽教一也。声闻皆非灭度。卽人一也。汝等所行是菩萨道。卽行一也。渐渐修学悉当成佛。佛所知见。卽理一也。譬说周中。第三如来述成竟。
　　
　　释药草喻品竟。次释授记品。
　　
　　授记品第六
　　
