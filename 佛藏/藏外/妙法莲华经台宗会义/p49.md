<!-- { "loadSidebar": true } -->
　　所将人众。中路懈退。白导师言。我等疲极。而复怖畏。不能复进。前路犹远。今欲退还。
　　
　　中路非半途也。但以发心为始。至佛为终。此两楹间而起退意。故名中路。白导师者。大机已退。小机可生。以此冥感法身慈悲。义如白也。疲极者。譬善根微弱。无明所翳也。怖畏者。譬惮恶生死也。前路犹远者。譬三惑难断也。由乏大乘勇力。故疲极。由乏大乘胆识及资粮器械。故怖畏。由不谙识前路水草。故云前路犹远。
　　
　　　（卯）二接小二。初方便设化。二欢喜前入。
　　
　　　（辰）今初
　　
　　导师多诸方便。而作是念。此等可愍。云何舍大珍宝而欲退还。作是念已。以方便力于险道中。过三百由旬。化作一城。告众人言。汝等勿布。莫得退还。今此大城。可于中止。随意所作。若入是城。快得安隐。若能前至宝所。亦可得去。
　　
　　多诸方便。譬如来权智能拟宜也。此等可愍。知其无大机也。化作一城。知其可小接也。汝等勿怖莫得退还。卽是劝令前进。譬劝转也。今此大城可于中止随意所作。卽是示城可住。譬示转也。若入是城快得安隐。卽是赞城功德。譬证转也。若能前至宝所亦可得去者。今佛未开显前。不得彰灼而有此语。若论密闻。则便不妨。若论宿世。应有是言。何者。王子旣知彼等退意。卽教化云。汝等若畏生死。且取涅槃讯息。然后更行大道。亦可随意也。又开权显实后。卽得说之。如涅槃经中诸取罗汉者。皆是其义。
　　
　　　（辰）二欢喜前入
　　
　　是时疲极之众。心大欢喜。叹未曾有。我等今者免斯恶道。快得安隐。于是众人前入化城。生已度想。生安隐想。
　　
　　大欢喜。譬闻慧。叹未曾有。譬暖位。免恶道。譬顶位。快安隐。譬忍位。前入化城。譬见谛位。已度想。譬得尽智。安隐想。譬得无生智。又巳度想。譬具智德。安隐想。譬证断德也。二中路懈退譬竟。
　　
　　　（寅）三灭化引至宝所譬
　　
　　尔时导师。知此人众。旣得止息。无复疲倦。卽灭化城。语众人言。汝等去来。宝处在近。向者大城。我所化作。为止息耳。
　　
　　
　　旣得止息。譬免难。无复疲倦。譬大乘机发。宝处在近。譬显实。大城化作。譬废权也。宝所有二义。若约究竟。则以极果为宝所。如上文云。唯佛与佛。乃能究尽诸法实相也。若约分入。卽以初发心住为宝所。如上文云。无上宝聚。不求自得。又云。得佛法分。如佛子所应得者。皆已得之也。问。凡五处开三显一。为有何异。答。通论无异。别论有差。方便品。约教开三显一。文云。如来但以一佛乘故为众生说法。无有余乘若二若三也。火宅。约行开三显一。车是运义。运则譬行。文云。各乘大车。游于四方。嬉戏快乐也。信解。约人开三显一。结会作人卽长者子。文云。我等昔来真是佛子也。药草。约差别无差别明权实。不的去取。但众生不知。佛令其知。若知七种差别。卽知权。同依一理无差别。卽知实。差而无差。无差而差。令知此意耳。终不说言无一有一。此约自行权实二智。随自意语。故佛能知。而众生不知也。亦是通前通后知不知明权实也。今化城。正约理开三显一。宝所化城。是大小两理。破除二乘权理显如来真实一理也。下文五百领解。举衣珠为譬。亦是约理也。此随文相一往而说。仍一一文并具四一。并是如来能知。众生不知。知卽开佛知见矣。初立譬竟。
　　
　　　（丑）二法合二。初正合。二举譬帖合。
　　
　　　（丑）初中二。初合导师譬。二合将导譬。
　　
　　　（寅）今初
　　
　　诸比丘。如来亦复如是。今为汝等作大导师。知诸生死烦恼恶道。险难长远。应去应度。
　　
　　如来。合导师也。汝等。合多众也。生死。合果险难。烦恼。合因险难也。长远。合五百由旬也。应去应度。合善知通塞之相。亦合欲至宝处也。
　　
　　　（寅）二合将导譬
　　
　　若众生但闻一佛乘者。则不欲见佛。不欲亲近。便作是念。佛道长远。久受勤苦。乃可得成。佛知是心怯弱下劣。以方便力。而于中道。为止息故。说二涅槃。若众生住于二地。如来尔时卽便为说。汝等所作未办。汝所住地。近于佛慧。当观察筹量。所得涅槃。非真实也。但是如来方便之力。于一佛乘。分别说三。
　　
　　若众生三字。合所将人众譬也。但闻一佛乘至乃可得成。合中路懈退譬也。佛知是心至说二涅槃。合化作一城譬也。己出同居未到实报。两楹之间。名为中道。有余无余。名二涅槃。亦是声闻缘觉二人所证。名二涅槃也。若众生住于二地以下。合灭化引至宝所譬也。初正合竟。
　　
　　　（丑）二举譬帖合
　　
　　如彼导师。为止息故。化作大城。旣知息已。而告之言。宝处在近。此城非实。我化作耳。
　　
　　化作大城。帖合施三。宝处在近。帖合显一。初广述竟。
　　
　　　（辛）二重颂二。初颂结缘之由。二颂正结缘。
　　
　　　（壬）初中二。初颂远由。二颂近由。
　　
　　　（癸）初又二。初颂大通智胜成佛。二颂十方梵王请法。
　　
　　　（子）今初
　　
　　尔时世尊。欲重宣此义而说偈言。
　　
　　大通智胜佛。十劫坐道场。佛法不现前。不得成佛道。诸天神龙王。阿修罗等众。常雨于天华。以供养彼佛。诸天击天鼓。幷作众伎乐。香风吹萎华。更雨新好者。遇十小劫已。乃得成佛道。诸天及世人。心皆怀踊跃。彼佛十六子。皆与其眷属。千万亿围绕。俱行至佛所。头面礼佛足。而请转法轮。圣师子法雨。充我及一切。
　　
　　初三偈。颂第二成道前事。次一偈。颂第三正明成道。后二偈。颂第五请转法轮。兼第四眷属供养。略不颂第一佛寿长远也。
　　
　　　（子）二颂十方梵王请法二。初颂威光照动。二颂梵王来请。
　　
　　　（丑）今初
　　
　　世尊甚难值。久远时一现。为觉悟群生。震动于一切。
　　
　　　（丑）二颂梵王来请
　　
　　东方诸世界。五百万亿国。梵宫殿光曜。昔所未曾有。诸梵见此相。寻来至佛所。散华以供养。幷奉上宫殿。诸佛转法轮。以偈而赞叹。佛知时未至。受请默然坐。三方及四维。上下亦复尔。散华奉宫殿。请佛转法轮。世尊甚难值。愿以本慈悲。广开甘露门。转无上法轮。
　　
　　前三偈。颂东方。后二偈。总颂九方也。初颂远由竟。
　　
　　　（癸）二颂近由二。初颂转半字法轮。二颂转废半明满法轮。
　　
　　　（子）今初
　　
　　无量慧世尊。受彼众人请。为宣种种法。四谛十二缘。无明至老死。皆从生缘有。如是众过患。汝等应当知。宣畅是法时。六百万亿姟。得尽诸苦际。皆成阿罗汉。第二说法时。千万恒沙众。于诸法不受。亦得阿罗汉。从是后得道。其数无有量。万亿劫算数。不能得其边。
　　
　　初半偈。颂受请。次偈半。颂正转。后三偈。颂闻法得道。言无明至老死皆从生缘有者。谓此有故彼有。卽指无明为行之生缘。行为识之生缘。乃至生为老死之生缘也。知其过患。则当用观智力灭彼无明。此灭故彼灭矣。
　　
　　　（子）二颂转废半明满法轮
　　
　　时十六王子。出家作沙弥。皆共请彼佛。演说大乘法。我等及营从。皆当成佛道。愿得如世尊。慧眼第一净。佛知童子心。宿世之所行。以无量因缘。种种诸譬喻。说六波罗蜜。及诸神通事。分别真实法。菩萨所行道。说是法华经。如恒河沙偈。彼佛说经已。静室入禅定。一心一处坐。八万四千劫。
　　
　　初二句。颂第一诸子出家。次六句。颂第二请法。略不颂第三所将亦出家。但以营从二字该之。佛知下二偈。颂第四受请中二万劫。先说方等般若。次二句。颂受请正说法华。略不颂第五有解不解及第六时节。后一偈。颂第七说已入定也。初颂结缘之由竟。
　　
　　　（壬）二颂正结缘二。初颂法说。二颂譬说。
　　
　　　（癸）初中三。初颂昔共结缘。二颂中间更相值遇。三颂今日还说法华。
　　
　　　（子）今初
　　
　　是诸沙弥等。知佛禅未出。为无量亿众。说佛无上慧。各各坐法座。说是大乘经。于佛宴寂后。宣扬助法化。一一沙弥等。所度诸众生。有六百万亿。恒河沙等众。
　　
　　　（子）二颂中间更相值遇
　　
　　彼佛灭度后。是诸闻法者。在在诸佛土。常与师俱生。
　　
　　　（子）三颂今日还说法华二。初颂结会古今。二颂正明还说法华。
　　
　　　（丑）今初
　　
　　是十六沙弥。具足行佛道。今现在十方。各得成正觉。尔时闻法者。各在诸佛所。其有住声闻。渐教以佛道。我在十六数。曾亦为汝说。是故以方便。引汝趣佛慧。
　　
　　初一偈。颂结师之古今。次二偈。但颂会现在弟子古今。略不颂未来弟子也。
　　
　　　（丑）二颂正明还说法华
　　
　　以是本因缘。今说法华经。令汝入佛道。慎勿怀惊惧。
　　
　　但颂应时故说。略不颂释开三意。初颂法说竟。
　　
　　　（癸）二颂譬说二。初颂立譬。二颂法合。
　　
　　　（子）初中二。初颂导师譬。二颂将导譬。
　　
　　　（丑）今初
　　
　　譬如险恶道。迥绝多毒兽。又复无水草。人所怖畏处。无数千万众。欲过此险道。其路甚旷远。经五百由旬。时有一导师。强识有智慧。明了心决定。在险济众难。
　　
　　长文云旷绝无人。今颂云迥绝多毒兽。人譬菩提涅槃。兽譬烦恼生死。兽多且毒。正以小机见思惑重。五浊障深。不得行大直道也。水譬禅定。草譬智慧。强识二句。颂聪慧明达。在险一句。颂善知险道通塞之相。余可知。
　　
　　　（丑）二颂将导譬二。初颂所将人众中路懈退。二颂灭化引至宝所。
　　
　　　（寅）初中二。初颂众人退大。二颂导师接小。
　　
　　　（卯）今初
　　
　　众人皆疲倦。而白导师言。我等今顿乏。于此欲退还。
　　
　　　（卯）二颂导师接小又二。初颂方便设化。二颂欢喜前入。
　　
　　　（辰）今初
　　
　　导师作是念。此辈甚可愍。如何欲退还。而失大珍宝。寻时思方便。当设神通力。化作大城郭。庄严诸舍宅。周匝有园林。渠流及浴池。重门高楼阁。男女皆充满。卽作是化已。慰众言勿惧。汝等入此城。各可随所乐。
　　
