<!-- { "loadSidebar": true } -->
　　尔时大众。见二如来。在七宝塔中师子座上结跏趺坐。各作是念。佛坐高远。惟愿如来以神通力。令我等辈俱处虚空。即时释迦牟尼佛以神通力。接诸大众皆在虚空。
　　
　　问。众俱在空。分身何故犹处于地。答。时众已闻迹门开权。初入常寂光土。故以空居表之。分身示迹。各有所化之土故居地以表之。又释迦不久显本。亦先居空以表之。各有其致。不须疑也。二明分身远集竟。
　　
　　　（己）三明释迦唱募
　　
　　以大音声。普告四众。谁能于此娑婆国土。广说妙法华经。今正是时。如来不久当入涅槃。佛欲以此妙法华经付嘱有在。
　　
　　一募谁能广说。谓于此娑婆。二明付嘱时至。谓当入涅槃。三明付嘱有在。此复二意。一者近明有在。意指法师品初八万大士。持品之初二万菩萨。及世尊所视八十万亿那由他诸菩萨众。二者远明有在。意指地涌本弟子众。令触处流通。又发起寿量也。初长文竟。
　　
　　　（戊）二偈颂三。初颂多宝。二颂分身。三颂付嘱。
　　
　　　（己）今初
　　
　　尔时世尊。欲重宣此义而说偈言。
　　
　　圣主世尊。虽久灭度。在宝塔中。尚为法来。诸人云何。不勤为法。此佛灭度。无央数劫。处处听法。以难遇故。彼佛本愿。我灭度后。在在所住。常为听法。
　　
　　　（己）二颂分身
　　
　　又我分身。无量诸佛。如恒沙等。来欲听法。及见灭度。多宝如来。各舍妙土。及弟子众。天人龙神。诸供养事。令法久住。故来至此。为坐诸佛。以神通力。移无量众。令国清净。诸佛各各。诣宝树下。如清净池。莲华庄严。其宝树下。诸师子座。佛坐其上。光明严饰。如夜闇中。然大炬火。身出妙香。徧十方国。众生蒙熏。喜不自胜。譬如大风。吹小树枝。以是方便。令法久住。
　　
　　上明分身远集。共有七文。今颂甚略。初三偈。颂第二应集。义兼初请见多宝及三请集。次一偈。颂净国界。后四偈半。颂诸佛同来。
　　
　　　（己）三颂付嘱二。初举三佛以劝流通。二举难持之法以劝流通。
　　
　　　（庚）初中三。初募觅其人。二正举三佛。以劝持经。三释劝意。
　　
　　　（辛）今初
　　
　　告诸大众。我灭度后。谁能护持。读说斯经。今于佛前。自说誓言。
　　
　　　（辛）二正举三佛以劝持经
　　
　　其多宝佛。虽久灭度。以大誓愿。而师子吼。多宝如来。及与我身。所集化佛。当知此意。诸佛子等。谁能护法。当发大愿。令得久住。
　　
　　　（辛）三释劝意
　　
　　其有能护。此经法者。则为供养。我及多宝。此多宝佛。处于宝塔。常游十方。为是经故。亦复供养。诸来化佛。庄严光饰。诸世界者。若说此经。则为见我。多宝如来。及诸化佛。
　　
　　能护持经。即为供养三佛。若说此经。即为具见三佛。所以释劝意也。初举三佛以劝流通竟。
　　
　　　（庚）二举难持之法以劝流通二。初正举劝。二释劝意。
　　
　　　（辛）初中三。初诫劝。二正举难持以劝。三释难持意。
　　
　　　（壬）今初
　　
　　诸善男子。各谛思惟。此为难事。宜发大愿。
　　
　　　（壬）二正举难持以劝
　　
　　诸余经典。数如恒沙。虽说此等。未足为难。若接须弥。掷置他方。无数佛土。亦未为难。若以足指。动大千界。远掷他国。亦未为难。若立有顶。为众演说。无量余经。亦未为难。若佛灭后。于恶世中。能说此经。是则为难。假使有人。手把虚空。而以游行。亦未为难。于我灭后。若自书持。若使人书。是则为难。若以大地。置足甲上。升于梵天。亦未为难。佛灭度后。于恶世中。暂读此经。是则为难。假使劫烧。担负干草。入中不烧。亦未为难。我灭度后。若持此经。为一人说。是则为难。若持八万。四千法藏。十二部经。为人演说。令诸听者。得六神通。虽能如是。亦未为难。于我灭后。听受此经。问其义趣。是则为难。若人说法。令千万亿。无量无数。恒沙众生。得阿罗汉。具六神通。虽有是益。亦未为难。于我灭后。若能奉持。如斯经典。是则为难。
　　
　　八万四千法藏。十二部经俱通大小。宏通前四味教。皆带方便。故犹易。持说此经。纯明一实。故倍难也。
　　
　　　（壬）三释难持意
　　
　　我为佛道。于无量土。从始至今。广说诸经。而于其中。此经第一。若有能持。则持佛身。
　　
　　不但此土四十余年。未曾显说。即无量土中。从始至今。所说虽多。亦未有如此经之深谈佛意者。此经体宗用三。衣座室三。即是佛之三身。能持即持佛身。此意岂易。初正举劝竟。
　　
　　　（辛）二释劝意三。初重募持经之人。二明能持难持则诸佛喜叹。三明即成自行化他胜行。
　　
　　　（壬）今初
　　
　　诸善男子。于我灭后。谁能受持。读诵此经。今于佛前。自说誓言。
　　
　　　（壬）二明能持难持则诸佛喜叹
　　
　　此经难持。若暂持者。我则欢喜。诸佛亦然。如是之人。诸佛所叹。
　　
　　　（壬）三明即成自行化他胜行
　　
　　是则勇猛。是则精进。是名持戒。行头陀者。则为疾得。无上佛道。能于来世。读持此经。是真佛子。住湻善地。
　　
　　此自行胜行也。
　　
　　佛灭度后。能解其义。是诸天人。世间之眼。于恐畏世。能须臾说。一切天人。皆应供养。
　　
　　此化他胜行也。见宝塔品竟。
　　
　　提婆达多品第十二
　　
　　提婆达多。亦云达兜。亦云调达。此翻天热。以其应行三逆。所以生时人天心热。因此立名。即因缘释也。（问。恶人出世。何名感应。答。令无量人。不敢造恶。亦具四悉。见者喜己身不作。即世界。不作生善。即为人。不作恶。即对治。无障果事。即第一义。）约教者。前三教。逆秖是逆。今即逆而顺。是圆教意。本迹者。本地清凉。众生烦恼。故菩萨示热。同其病行而度脱之。大经云。提婆达多。必不破僧。报恩经云。若有人言提婆达多实是恶人。入阿鼻狱者。无有是处。大云经云。提婆达多。不可思议。所有行业。同于如来。观心者。究竟断彼异相诸阴和合积集。名为破僧。究竟断彼诸使习气种子。名为害阿罗汉。究竟断彼七种识身烦恼所知种种染污。名为恶心出佛身血。（出楞伽经第三）什师译经竟。宫人请此品淹留在内。江东仅传二十七品。梁有满法师讲经百徧。于长沙郡烧身。仍以此品安持品前。南岳大师亦以此品次宝塔品后。后见长安旧本。方知二师深得经意。
　　
　　　（丁）此迹门流通第三品来意。引古宏经。传益非谬。明今宣化。事验不虚。举往劝今。使流通也。文为二。初明昔日达多通经。释迦成道。二明今日文殊通经。龙女作佛。禀教尚然。宣通之功。益岂不大。故达多受记。文殊可以意知。
　　
　　　（戊）初中三。初明往昔师弟持经之相。二结会古今。三劝信。
　　
　　　（己）初又二。初长文。二偈颂。
　　
　　　（庚）长文又四。初明求法时节。二正明求法。三求得法师。四受法奉行。
　　
　　　（辛）今初
　　
　　尔时佛告诸菩萨及天人四众。吾于过去无量劫中。求法华经。无有懈倦。
　　
　　　（辛）二正明求法又二。初明发愿。二明修行。
　　
　　　（壬）今初
　　
　　于多劫中。常作国王。发愿求于无上菩提。心不退转。
　　
　　　（壬）二明修行又二。初明欲满檀那。勤行布施。二明为满般若。勤求妙法。
　　
　　　（癸）今初
　　
　　为欲满足六波罗蜜。勤行布施。心无悋惜。象马七珍。国城妻子。奴婢仆从。头目髓脑。身肉手足。不惜躯命。
　　
　　　（癸）二明为满般若勤求妙法
　　
　　时世人民。寿命无量。为于法故。捐舍国位。委政太子。击鼓宣令。四方求法。谁能为我说大乘者。吾当终身供给走使。
　　
　　二正明求法竟。
　　
　　　（辛）三求得法师
　　
　　时有仙人。来白王言。我有大乘。名妙法华经。若不违我。当为宣说。
　　
　　　（辛）四受法奉行
　　
　　王闻仙言。欢喜踊跃。即随仙人。供给所须。采果汲水。拾薪设食。乃至以身。而为牀座。身心无倦。于时奉事。经于千岁。为于法故。精勤给侍。令无所乏。
　　
　　初长文竟。
　　
　　　（庚）二偈颂四。初颂时节及正求法。二颂求得法师。三颂受法奉行。四结证劝信。
　　
　　　（辛）今初
　　
　　尔时世尊。欲重宣此义而说偈言。
　　
　　我念过去劫。为求大法故。虽作世国王。不贪五欲乐。椎钟告四方。谁有大法者。若为我解说。身当为奴仆。
　　
　　　（辛）二颂求得法师
　　
　　时有阿私仙。来白于大王。我有微妙法。世间所希有。若能修行者。吾当为汝说。
　　
　　　（辛）三颂受法奉行
　　
　　时王闻仙言。心生大喜悦。即便随仙人。供给于所须。采薪及果蓏。随时恭敬与。情存妙法故。身心无懈倦。普为诸众生。勤求于大法。
　　
　　　（辛）四结证劝信
　　
　　亦不为己身。及以五欲乐。故为大国王。勤求获此法。遂致得成佛。今故为汝说。
　　
　　初明往昔师弟持经之相竟。
　　
　　　（己）二结会古今二。初正结会。二明师弟功报俱满。
　　
　　　（寅）今初
　　
　　佛告诸比丘。尔时王者。则我身是。时仙人者。今提婆达多是。
　　
　　　（庚）二明师弟功报俱满又二。初明弟子圆因报满。二明法师妙果当成。
　　
　　　（辛）今初
　　
　　由提婆达多善知识故。令我具足六波罗蜜。慈悲喜舍。
　　
