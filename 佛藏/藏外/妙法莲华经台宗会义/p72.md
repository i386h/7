<!-- { "loadSidebar": true } -->
　　夫现前一念真如法性。本无一法可得。而无法不具。无法不造。一切凡圣。平等无差。然凡夫及二乘人。则滞于二死。不能自度自脱。因位诸大菩萨。则局于数量。不能横徧竖穷。皆由于此真如法性。未能圆满彻证故也。惟有如来久远劫来。圆满彻证此真法性。故能以种智佛眼。如实知见分段变易二种三界之相。当体即是真如实相。了知二种生死。即非生死。无有若退而在世者。旣无生死可退。则无生死可出。故无有若出而灭度者。无有生死若退若出。是十界实法皆空。亦无在世及灭度者。是十界假名皆空。生死涅槃。等如昨梦。故非实。迷为生死。悟证涅槃。缘起宛然。故非虚。无差别而十界差别。故非如。即差别而一性融通。故非异。不同二种三界之人。或见三界为有。或见三界为空。故云不如三界见于三界也。如斯之事。即结指上文所明真俗妙谛。即生死无有生死。即退无有退。即出无有出。即在世无在世者。即灭度无灭度者。即实非实。即虚非虚。即如非如。即异非异。是谓即俗而真之事。如来以如理智而明见之。无有错谬。故能随智说于随自意语。开权显实。开迹显本也。无有生死而妄见生死。无有退出而妄见退出。无在世而妄见在世。无灭度而妄见灭度。非实而妄见实。非虚而妄见虚。非如而妄见如。非异而妄见异。是谓即真而俗之事。如来以如量智而明见之。无有错谬。故能随情说于随他意语。为实施权。为本垂迹也。
　　
　　　（己）二明由称渐顿机故。即是说示之缘
　　
　　以诸众生有种种性。种种欲。种种行。种种忆想分别故。欲令生诸善根。以若干因缘譬喻言辞。种种说法。所作佛事。未曾暂废。
　　
　　种种者。顿渐利钝。千差万别也。性者。习欲所成。指过去根种也。欲者。乐欲。即从种所发之现行也。行者。随诸乐欲所作善恶业行。乃至三乘一乘出世行也。忆想分别者。随所作行而生于解。即相似智慧也。于种种性。宜用种种为人悉檀。于种种欲。宜用种种世界悉檀。于种种行。宜用种种为人对治二悉。于种种忆想分别。宜用种种第一义悉。何以故。随其所得忆想之解。更为说法。即得朗悟第一义故。乃至初地欲乐修行第二地时。亦必忆想二地之境。即是念想。若发二地真解。即是念想观除。言语法灭。直至佛地。方得究竟离于忆想。获常寂照耳。故以若干因缘譬喻之辞。种种说法。令其生诸善根。所作佛事。未曾暂废也。权实善根有三五七九之不同。故名为诸。究竟皆归一切种智。故名佛事。三轮不思议化。昼夜常演。令他得益。无有间歇。故云未曾暂废。二明现在益物竟。
　　
　　　（丑）三明未来益物二。初正明非灭唱灭以益未来。二释须唱灭意。
　　
　　　（寅）初又二。初明本实不灭。二明方便唱灭。
　　
　　　（卯）今初
　　
　　如是我成佛已来。甚大久远。寿命无量阿僧祇劫。常住不灭。诸善男子。我本行菩萨道时所成寿命。今犹未尽。复倍上数。
　　
　　甚大久远。寿命无量阿僧祇劫。牒前过去事也。常住不灭。正明未来永永恒益物也。我本行下。举因况果以明常住。谓于本未成佛已前。初悟圆因而登圆住。分证常住法身之寿。已不可尽。倍于如上。所说尘数。何况果寿而非常住。譬如太子时禄。已不可尽。况登尊极。禄用寍可尽乎。当知法身寿命。无始无终。报身寿命。有始无终。应身寿命。随缘修短。示有始终。今正明报身修得寿命。故过去虽约刹尘为譬。仍是有始。未来直云常住不灭。则是无终也。然三身本非一异。钝者但见应化。不知即报即法。所以妄计无常。利者即于应化而悟法报。所以能知常住耳。
　　
　　　（卯）二明方便唱灭
　　
　　然今非实灭度。而便唱言当取灭度。如来以是方便教化众生。
　　
　　现在众生见佛闻法。或始见我身。闻我所说。即皆信受。入如来慧。或先修习学小乘者。我今亦令得闻是经。入于佛慧。旣入佛慧。即知如来常住不灭。不为此人而唱灭也。其有悠悠结缘之众。乃至五千退席之流。移置他方之类。现在未得种熟脱者。此等众生。缘在未来。故以唱灭方便而教化之。当知三身并有非灭唱灭之义。法身非灭唱灭者。如净名云。法本不生。今则无灭。即是法身非灭。又云。是寂灭义。即是法身唱灭。何者。若已了达。不唱寂灭。为未了者唱耳。又若言照寂。即是唱灭。若言寂照。即是唱生。夫法身者。虽非生非灭。而亦有生灭。若迷心执著。即烦恼生而智慧灭。若解心无染。即智慧生而烦恼灭。灭惑生解。此是无常灭。若解生惑灭。即是寂灭。此之生灭。悉约法性而辨。若无迷解二缘。则不唱有此生灭也。报身非灭唱灭者。谁有智慧。谁有烦恼。而言智慧能破烦恼。此即明闇不相除。是报身不灭义。众生未了。闻此便谓即佛而生憍恣。不复修道。故复唱言。道能灭惑。有烦恼时则无智慧。有智慧时则无烦恼。岂非智慧能灭烦恼耶。应身非灭唱灭者。应是法报之用。体旣无灭。用岂有穷。即是应身不灭。但为众生若常见佛。则生憍恣。故唱我于今夜当取灭度也。又法身当体不生不灭。报身了达无能生灭。应身相续不生不灭。是故三身并皆非灭。今为方便教化众生。应身唱灭。事同三身皆唱灭也。初正明非灭唱灭以益未来竟。
　　
　　　（寅）二释须唱灭意亦二。初不灭有损。二唱灭有益。
　　
　　　（卯）今初
　　
　　所以者何。若佛久住于世。薄德之人。不种善根。贫穷下贱。贪著五欲。入于忆想妄见网中。若见如来常在不灭。便起憍恣而怀厌怠。不能生难遭之想。恭敬之心。
　　
　　不种善根。则不生真中二善。是为无益。思惑贪著五欲。见惑入于忆想。见思方生而不断。无明重沓而罔知。则不断通别二恶。是为有损。又起憍恣。即增见惑。怀厌怠。即增思惑。故有损。不生难遭想。即不能生见谛解。不生恭敬心。即不能生思惟道。故无益也。若见闻三佛不灭。悉有憍恣义。闻法身不灭。便谓众生如。弥勒如。一如无二如。平等即真。由是生于憍心上慢。一切烦恼。本自不生。今亦无灭。何须修道。即便恣情放逸。为是唱言是寂灭义。又闻一切众生即菩提相。菩提相即烦恼相。明闇不相除。显出佛菩提。便起慢恣。不复修善。懈怠放逸。为是唱言报身智慧能灭烦恼。无明力大。佛菩提智之所能灭。应身不灭憍恣易解。
　　
　　　（卯）二唱灭有益
　　
　　是故如来以方便说。比丘当知。诸佛出世。难可值遇。所以者何。诸薄德人。过无量百千万亿劫。或有见佛。或不见者。以此事故。我作是言。诸比丘。如来难可得见。斯众生等闻如是语。必当生于难遭之想。心怀恋慕。渴仰于佛。便种善根。是故如来虽不实灭。而言灭度。
　　
　　是故唱言。虽法本不生。今亦不灭。要须灭惑。方乃寂灭。此法身难见义。虽云智慧不灭烦恼。然明时无闇。汝今具足烦恼。何能有慧。当知智慧能灭障惑。此报身难见义。应身难见易解。众生闻是唱灭。便于三佛生难遭想。恋慕渴仰。恶灭善生。是故三身虽不实灭而唱灭也。初正明三世益物竟。
　　
　　　（子）二总结不虚
　　
　　又善男子。诸佛如来。法皆如是。为度众生。皆实不虚。
　　
　　旣成佛已。实得三身。皆悉不生不灭。为诸众生。尽未来时现生现灭。实得三身。亦实不虚。现生现灭。亦实不虚。所以三世众生。各各得益亦不虚也。若但论理而不论事。但论性而不论修。则同世间寓言。何名不虚。又设但论事而不达理。但论修而不悟性。则同权小生灭境界。何名不虚。故皆实不虚者。即是权实本迹。无不诚谛故也。初法说竟。
　　
　　妙法莲华经台宗会义卷五之二
　　
　　妙法莲华经台宗会义卷五之三
　　
　　古吴后学蕅益智旭述
　　
　　　（癸）本门二明三世益物中。二譬说二。初立譬。二法合。
　　
　　　（子）初中二。初良医治子譬。譬上三世益物。二治子实益譬。譬上总结不虚。
　　
　　　（丑）初又三。初远行譬。譬过去益物。二还来譬。譬现在益物。三复去譬。譬未来益物。
　　
　　　（寅）今初
　　
　　譬如良医。智慧聪达。明练方药。善治众病。其人多诸子息。若十。二十。乃至百数。以有事缘。远至余国。
　　
