<!-- { "loadSidebar": true } -->
　　人皆恶闻其短。故不谭短。面誉彼人。则如对毁此人。故不称长。大论云。自赞者是贡高人。自毁者是妖惑人。赞他者是谄佞人。毁他者是谗贼人。智者应以四悉筹量而护自他。又日藏经云。初中后夜。减省睡眠。精进坐禅。诵经修道。背舍生死。向涅槃路。不称他短。不说己长。谦下卑逊。不自憍高。衣服知足。不放逸行。系念思惟。心不驰散。于一切众生。起慈悲心。此皆安乐行之相也。于声闻人等者。根性不定。若叹二乘。或令彼退大取小。若毁呰二乘。或令彼大小俱失。两无所取也。
　　
　　　（子）四不怨嫌
　　
　　又亦不生怨嫌之心。
　　
　　若谓彼人彼法妨害我道。即是怨心。若谓彼人彼法鄙劣。即是嫌心。心机一动。声说即发。杜说过之源。故不生怨嫌心也。大集经云。过去拘留孙佛法中。有一比丘发菩提心。诵持大小乘法聚各八万四千。意嫌头陀比丘不诵经典。犹如株杌。由此堕狱受大苦恼。从地狱出。受罗刹身。至贤劫佛楼至佛时。方脱鬼身。常人尚尔。况安乐行。为宏大典。将护小行。安得不慎其心念耶。怨怪。嫌责。怨深。嫌浅。浅深俱舍。方称正行。此口安乐行所言心者。为制口故。初止行竟。
　　
　　　（癸）二观行
　　
　　善修如是安乐心故。诸有听者。不逆其意。有所难问。不以小乘法答。但以大乘而为解说。令得一切种智。
　　
　　观诸法空。无所取著。心不茍执。不逆人意。不违法相。故不以小乘法答。若见无大机而为说小。则令得方便益。若不见无大而为说小。则恐妨其大缘。故深位有知机之智。则可随宜说法。始行无鉴物之能。但可说大乘法也。口安乐行初长文竟。
　　
　　　（辛）二偈颂三。初颂标。二颂释。三明行成。
　　
　　　（壬）今初
　　
　　尔时世尊。欲重宣此义而说偈言。菩萨常乐。安隐说法。于清净地。而施牀座。以油涂身。澡浴尘秽。著新净衣。内外俱净。
　　
　　长文但云应住。此中别出行相。安隐说法。欲令前人得安隐道及安隐果。即入如来室也。于清净地而施牀座。即坐如来座也。以油涂身四句。即著如来衣也。以此三法而导口业。名安乐行。
　　
　　　（壬）二颂释二。初颂止行。二颂观行。
　　
　　　（癸）初中四。初颂二不轻慢。二颂三不叹毁。三颂初不说过。四颂四不怨嫌。长文俱约止善说。颂中皆约行善说也。
　　
　　　（子）今初
　　
　　安处法座。随问为说。
　　
　　慢则不随。随即不轻慢意。
　　
　　　（子）二颂三不叹毁
　　
　　若有比丘。及比丘尼。诸优婆塞。及优婆夷。国王王子。群臣士民。以微妙义。和颜为说。若有难问。随义而答。
　　
　　但依于义。不谭人好恶也。随义答者有二。一可答。二不可答。若问答相难诘。相上下。若胜负则自知。是为智者语。一可答也。若自放恣。敢有违者诛之。是为王者语。若长短是非皆不知。惟觅胜而已。是为愚者语。二不可答也。
　　
　　　（子）三颂初不说过
　　
　　因缘譬喻。敷演分别。以是方便。皆使发心。渐渐增益。入于佛道。
　　
　　若乐说人及经典过。生人毒念。今不说过。故使发心入于佛道。佛道从喜生也。
　　
　　　（子）四颂四不怨嫌
　　
　　除懒惰意。及懈怠想。离诸忧恼。慈心说法。
　　
　　怨嫌心起。则懈懒忧恼。今慈心说法。则精进欢悦也。初颂止行竟。
　　
　　　（癸）二颂观行
　　
　　昼夜常说。无上道教。以诸因缘。无量譬喻。开示众生。咸令欢喜。衣服卧具。饮食医药。而于其中。无所希望。但一心念。说法因缘。愿成佛道。令众亦尔。是则大利。安乐供养。
　　
　　说无上道。即颂但以大乘法答。愿成佛道令众亦尔。即颂令得一切种智也。二颂释竟。
　　
　　　（壬）三明行成四。初标行成。二明内无过。则外难不生。三明内有善法。所以行成。四格量功德。
　　
　　　（癸）今初
　　
　　我灭度后。若有比丘。能演说斯。妙法华经。
　　
　　　（癸）二明内无过。则外难不生。如无臭物。蝇则不来。
　　
　　心无嫉恚。诸恼障碍。亦无忧愁。及骂詈者。又无怖畏。加刀杖等。亦无摈出。安住忍故。
　　
　　　（癸）三明内有善法。所以行成。
　　
　　智者如是。善修其心。能住安乐。如我上说。
　　
　　若内无过。如长文中说。若内有善。如偈中说也。
　　
　　　（癸）四格量功德
　　
　　其人功德。千万亿劫。算数譬喻。说不能尽。
　　
　　二口安乐行竟。
　　
　　　（庚）三意安乐行二。初长文。二偈颂。
　　
　　　（辛）初中三。初标。二释。三结行成。
　　
　　　（壬）今初
　　
　　又文殊师利。菩萨摩诃萨。于后末世法欲灭时。受持读诵斯经典者。
　　
　　　（壬）二释二。初止行。二观行。止行是衣。观行是座。拔苦与乐是室也。
　　
　　　（癸）初中四。初不嫉诳。二不轻骂。三不恼乱。四不诤竞。
　　
　　　（子）今初
　　
　　无怀嫉妬谄诳之心。
　　
　　不耐他荣。名为嫉妬。由贪故嗔。嗔垢之最重者也。险曲罔他。名之为谄。藏逆露顺。不任教诲。贪痴为体。正与道相违也。矫现有德以图利养。名之为诳。由贪痴故。堕邪命法。谬膺恭敬。招苦无穷。故此等心。皆是学道大障。茍有其一。尚不能得二乘菩提。况可宏通大法。上求下化耶。安乐行菩萨。急须弃之。
　　
　　　（子）二不轻骂
　　
　　亦勿轻骂学佛道者。求其长短。
　　
　　彼旣发心学佛。便堕未来佛数。纵令烦恼习性不同。互有长短。但取其长以自益。勿求其短而忤彼也。
　　
　　　（子）三不恼乱
　　
　　若比丘比丘尼优婆塞优婆夷求声闻者。求辟支佛者。求菩萨道者。无得恼之。令其疑悔。语其人言。汝等去道甚远。终不能得一切种智。所以者何。汝是放逸之人。于道懈怠故。
　　
　　四众各有求三乘人。所求三乘。义摄藏通别之三教。此三教法。皆是如来善巧方便。循循善诱。为实所施之权。四众苟能依之求道。自可渐引归圆。若自恃圆解。呵其去道尚远。自恃薄有行门。呵其放逸懈怠。彼旣被呵。便生疑悔。进不能荐取圆理。退不能遵守三权。是即恼乱行人。招过不小矣。若具知根智眼。乃能与夺适宜。
　　
　　　（子）四不诤竞
　　
　　又亦不应戏论诸法。有所诤竞。
　　
　　名字位人。薄解文义。未能念念观心。每于消文释义而起诤竞。只此诤竞。便名戏论。何况纵恣习气。言语嘲谑。浊乱心神。增长放逸。非安乐行。切须戒之。初止行竟。
　　
　　　（癸）二观行四。初大悲想。治嫉诳。二慈父想。治轻骂。三大师想。治恼乱。四平等说法。治诤竞。
　　
　　　（子）今初
　　
　　当于一切众生起大悲想。
　　
　　旣起大悲。誓当拔苦。何忍嫉之谄之诳之。
　　
　　　（子）二慈父想治轻骂
　　
　　于诸如来。起慈父想。
　　
　　旣学佛道。即未来佛。佛即我等大慈悲父。何可轻骂。求其长短。
　　
　　　（子）三大师想治恼乱
　　
　　于诸菩萨。起大师想。于十方诸大菩萨。常应深心恭敬礼拜。
　　
　　三乘四众。无非菩萨。有化训德。皆众生师。常应深心礼敬。何得恼令怀疑。
　　
　　　（子）四平等说法治诤竞
　　
　　于一切众生。平等说法。以顺法故。不多不少。乃至深爱法者。亦不为多说。
　　
　　文随于义义随文。名为平等。平等则无偏执。不起诤竞也。以顺法故不多不少。量机利钝。随器而授也。多说便为戏论。以彼不堪领解。徒费文辞。无实益故。若能领解。则如娑竭龙王雨注大海。乃至尘说刹说。亦不为多。二释竟。
　　
　　　（壬）三结行成
　　
　　文殊师利。是菩萨摩诃萨。于后末世法欲灭时。有成就是第三安乐行者。说是法时。无能恼乱。
　　
　　此由止行成故。恶不能加也。
　　
　　得好同学。共读诵是经。亦得大众而来听受。听已能持。持已能诵。诵已能说。说已能书。若使人书供养经卷。恭敬尊重赞叹。
　　
　　此由观行成故。胜人来集也。意安乐行初长文竟。
　　
　　　（辛）二偈颂二。初颂释。二颂行成。略不颂标也。
　　
　　　（壬）初中二。初颂止行。二颂观行。
　　
　　　（癸）今初
　　
　　尔时世尊。欲重宣此义而说偈言。若欲说是经。当舍嫉恚慢。谄诳邪伪心。常修质直行。不轻蔑于人。亦不戏论法。不令他疑悔。云汝不得佛。
　　
　　初四句。颂初不嫉诳。恚慢二字。嫉之本也。邪伪二字。谄诳之注脚也。常修质直行。正明对治门也。第五句。颂二不轻骂。第六句。颂四不诤竞。后两句。颂三不恼乱。
　　
　　　（癸）二颂观行
　　
　　是佛子说法。常柔和能忍。慈悲于一切。不生懈怠心。十方大菩萨。愍众故行道。应生恭敬心。是则我大师。于诸佛世尊。生无上父想。破于憍慢心。说法无障碍。
　　
　　初一偈。颂初大悲想。第二偈。颂三大师想。次半偈。颂二慈父想。后半偈。颂四平等说法。初颂释竟。
　　
　　　（壬）二颂行成
　　
　　第三法如是。智者应守护。一心安乐行。无量众所敬。
　　
　　三意安乐行竟。
　　
　　　（庚）四誓愿安乐行二。初长文。二偈颂。
　　
　　　（辛）初中二。初明行法。二叹经。
　　
　　　（壬）初又三。初标。二释。三结行成。
　　
　　　（癸）今初
　　
　　又文殊师利。菩萨摩诃萨。于后末世。法欲灭时。有持是法华经者。
　　
　　　（癸）二释为三。初明誓愿所缘之境。二明起誓愿之由。三正立誓愿。
　　
　　　（子）今初
　　
　　于在家出家人中。生大慈心。于非菩萨人中。生大悲心。
　　
　　已发三乘出世心者。名为在家。出家之人。全未发心。名为非菩萨人。就发心中。未断通惑。在三界内。名在家人。已断通惑。出三界外。名出家人。此收藏通三乘。别四十心皆尽也。非菩萨人。即收六道四生皆尽也。如此十法界境。各有苦集应拔。皆当起于大悲。各有道灭应与。皆当起于大慈。但已发心者。善芽旣萌。因其善而玉成之。故起大慈。此慈即能拔三惑苦。未发心者。恶习偏强。因其恶而拯救之。故起大悲。此悲即能与三德乐。是谓缘无作谛。起无作誓也。
　　
