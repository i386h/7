<!-- { "loadSidebar": true } -->
　　药王。其有读诵法华经者。当知是人。以佛庄严而自庄严。则为如来肩所荷担。其所至方。应随向礼。一心合掌。恭敬供养尊重赞叹。华香璎珞末香涂香烧香缯葢幢幡衣服肴馔。作诸技乐。人中上供而供养之。应持天宝而以散之。天上宝聚。应以奉献。所以者何。是人欢喜说法。须臾闻之。即得究竟阿耨多罗三藐三菩提故。
　　
　　此次明顺之得福也。佛以定慧庄严。此人能修定慧。故言以佛庄严而自庄严也。在背为荷。在肩为担。修非权非实法身之体。即是为如来荷。具能权能实二智之用。即是为如来担。其所至方应随向礼者。此人有所趣向。悉与实相相应。皆可敬顺。顺即是向。敬即是礼。敬而顺之。及兴供养也。应持天宝等。举重况轻。天宝尚应奉供。况仅人中上供耶。所以者何下。释成应礼应供之意。须臾即得究竟。以能圆显究竟妙理故也。仍须分别。始从名字究竟。乃至究竟究竟。二明授道师功深福重中。初长文竟。
　　
　　　（庚）二偈颂三。初奖劝自行利他。二重颂别总两义。三结叹经最第一。
　　
　　　（辛）今初
　　
　　尔时世尊。欲重宣此义而说偈言。若欲住佛道。成就自然智。常当勤供养。受持法华者。其有欲疾得。一切种智慧。当受持是经。幷供养持者。
　　
　　　（辛）二重颂别总两义二。初颂别明。二颂总明。
　　
　　　（壬）初中二。初颂现世。二颂来世。
　　
　　　（癸）今初
　　
　　若有能受持。妙法华经者。当知佛所使。愍念诸众生。诸有能受持。妙法华经者。舍于清净土。愍众故生此。当知如是人。自在所欲生。能于此恶世。广说无上法。应以天华香。及天宝衣服。天上妙宝聚。供养说法者。
　　
　　初二句。颂下品师。次二句。颂下品功报。次二句。颂上品师。后十句。颂上品功报也。
　　
　　　（癸）二颂来世
　　
　　吾灭后恶世。能持是经者。当合掌礼敬。如供养世尊。上馔众甘美。及种种衣服。供养是佛子。冀得须臾闻。若能于后世。受持是经者。我遣在人中。行于如来事。
　　
　　初二句。超颂上品师。次六句。明上品功报。（长文不言。今偈则有。）次二句。追颂下品师。后二句。颂下品功报也。初颂别明竟。
　　
　　　（壬）二颂总明
　　
　　若于一劫中。常怀不善心。作色而骂佛。获无量重罪。其有读诵持。是法华经者。须臾加恶言。其罪复过彼。有人求佛道。而于一劫中。合掌在我前。以无数偈赞。由是赞佛故。得无量功德。叹美持经者。其福复过彼。于八十亿劫。以最妙色声。及与香味触。供养持经者。如是供养已。若得须臾闻。则应自欣庆。我今获大利。
　　
　　初二偈。颂逆之得罪。后四偈。颂顺之得福也。赞佛功德。固为无量。佛不因赞而有增进。若赞持法华经。经典所在。即为有佛。功德已同。又使持经者从此增进。所以福倍胜也。二重颂别总两义竟。
　　
　　　（辛）三结叹经最第一
　　
　　药王今告汝。我所说诸经。而于此经中。法华最第一。
　　
　　此经中。犹言此诸经中。即通举一代所说。始自华严。终至涅槃也。诸大乘经各各称为第一之说。然是对待第一。未若此经绝待第一。故名最第一也。初叹美能持法人竟。
　　
　　　（戊）二叹美所持之法及示通经方轨二。初长文。二偈颂。
　　
　　　（己）初中二。初叹经法。二示方轨。
　　
　　　（庚）初又五。初约法叹。二约人叹。三约处叹。四约因叹。五约果叹。
　　
　　　（辛）今初
　　
　　尔时佛复告药王菩萨摩诃萨。我所说经典。无量千万亿。已说。今说。当说。而于其中。此法华经。最为难信难解。药王。此经是诸佛秘要之藏。不可分布。妄授与人。诸佛世尊之所守护。从昔已来。未曾显说。而此经者。如来现在。犹多怨嫉。况灭度后。
　　
　　已说。指般若已前渐顿诸说也。今说。指同一座席无量义经也。当说。指大涅槃经也。般若等渐顿诸经。皆带方便。取信为易。无量义经。明一生无量。未明无量还一。取信亦易。今法华经。论法。则一切差别。融通归一。论人。则师弟本迹。俱甚久远。二门悉与昔反。难信难解。当锋难事。法华已说。涅槃在后。则易可信也。秘要之藏者。隐而不说。名之为秘。总一切法。名之为要。真如实相包蕴无外。名之为藏。不可分布者法妙难信。惟有深智。乃可授与。无智益罪。故不可妄授也。从昔已来未曾显说者。于三藏中。不说二乘作佛。亦不明师弟本迹。方等般若。虽说实相如来藏理。亦未说五乘作佛。亦未发迹显本。顿渐诸经皆未融会。故名为秘。此经具说昔所秘法。即是开秘密藏。亦即是秘密藏。如此秘藏。昔为一类根熟众生。虽有密说。而四十余年。未曾彰灼显说也。犹多怨嫉者。如五千退席。佛世尚尔。何况未来。理在难化也。
　　
　　　（辛）二约人叹
　　
　　药王当知。如来灭后。其能书持读诵供养为他人说者。如来则为以衣覆之。又为他方现在诸佛之所护念。是人有大信力。及志愿力。诸善根力。当知是人与如来共宿。则为如来手摩其头。
　　
　　此法在人。则人尊贵。如来衣覆者。即是修学大忍为衣也。诸佛护念者。实相为佛。实智为子。尊祟实相发生实智。即为诸佛所护念也。圆教四不坏信。为大信力。圆四宏誓。为志愿力。圆妙大智。为善根力。信则信理。理即法身。志愿是立行。行即解脱。善根根固难动。即是般若。当知三力。即三德秘藏。初心栖此。与佛不殊。故名与如来共宿。又信力修毕竟空如来智。如来栖毕竟空舍。此人亦学毕竟空。故与如来共宿。以志愿力善根力自行权实而为机感。机感名头。如来以化他权实二智之手。开发此人自行权实之头。感应道交。故言摩头。摩头即授记也。
　　
　　　（辛）三约处叹
　　
　　药王。在在处处。若说若读若诵若书。若经卷所住处。皆应起七宝塔。极令高广严饰。不须复安舍利。所以者何。此中已有如来全身。此塔应以一切华香璎珞缯葢幢幡技乐歌颂供养恭敬尊重赞叹。若有人得见此塔礼拜供养。当知是等皆近阿耨多罗三藐三菩提。
　　
　　此法在处。即处尊贵。夫佛生处。得道处。转法轮处。入涅槃处。皆应起塔。此经是法身生处。得道之场。法轮正体。大涅槃窟。故应起塔供养也。不须复安舍利者。释论云。碎骨是生身舍利。经卷是法身舍利也。已有如来全身者。生身舍利。有碎有全。碎如释迦。全如多宝。法身舍利。亦有碎全。诸方便教为碎。法华一实为全也。（四教五时委简。或纯碎无全。或全碎相半。唯法华为纯全。）
　　
　　　（辛）四约因叹
　　
　　药王。多有人在家出家行菩萨道。若不能得见闻读诵书持供养是法华经者。当知是人未善行菩萨道。若有得闻是经典者。乃能善行菩萨之道。
　　
　　余经带方便因。名为拙度。此经正显圆因。闻解圆因。方名巧度。巧度为善行也。（大论通以衍门为巧。今经别以一实为巧。）
　　
　　　（辛）五约果叹又五。初明近果。二立譬。三法合。四释近。五拣非。
　　
　　　（壬）今初
　　
　　其有众生求佛道者。若见若闻是法华经。闻已信解受持者。当知是人得近阿耨多罗三藐三菩提。
　　
　　阿耨菩提有二义。一者初心菩提。即圆初住。二者后心菩提。即妙觉极果。今言近者。正近初住菩提也。前约因叹。修通别因。即是未善。去圆果远。若修圆因。即是善行。去圆果近。今以圆如实智为因。还以为果。道前真如。虽有三因。同名正因。（理即）道中真如。亦有三因。同名缘因。（名字即。观行即。相似即。）亦名了因。（分证即）道后真如。亦只三法。转名圆果。（究竟即。）故普贤观云。大乘因者。诸法实相是。大乘果者。亦诸法实相是。释论云。初观实相。名因。观竟。名果。究理而论。真如实相。不当因果。亦非前后。今约修行。则有前后及以因果也。
　　
　　　（壬）二立譬
　　
　　药王。譬如有人。渴乏须水。于彼高原穿凿求之。犹见干土。知水尚远。施功不已。转见湿土。遂渐至泥。其心决定知水必近。
　　
　　释此为二。一约观门。二约教门。观门者。众生之心具诸烦恼。名高原。修习观智。名穿掘。方证理味。如得清水。约通观。则干慧地如干土。性地为湿土泥。见谛为得清水。约别观。则从假入空。但见于空。不见不空。断四住惑。如掘干土。去水尚远。从空入假。先知非假。今知非空。因是二观。得入中道。能伏无明。转见湿土。去水则近。若圆观中道。非空非假而照空假。四住已尽。无明已伏。已得中道相似圆解。故云如渐至泥。若入初住。发真中解。即破无明。如泥澄清。得见中道。如得清水。故法华论云。佛性水当知次第也。教门者。土譬经教。水譬中道。教诠中道。如土含水。三藏未诠中道。犹如干土。方等般若带方便说中道犹如湿土。法华正直显露说中道犹如泥。因法华教。生闻思修。即悟中道。真见佛性。所发真慧。不复依文。如获清水。无复土相。故华严云。初发心时。便成正觉。成就慧身。不由他悟也。
　　
　　　（壬）三法合
　　
　　菩萨亦复如是。若未闻未解未能修习是法华经。当知是人去阿耨多罗三藐三菩提尚远。若得闻解思惟修习。必知得近阿耨多罗三藐三菩提。
　　
　　于法华中获闻思修。即是圆家三慧。方能近果。非干湿等教中三慧也。
　　
　　　（壬）四释近
　　
　　所以者何。一切菩萨阿耨多罗三藐三菩提。皆属此经。此经开方便门。示真实相。是法华经藏。深固幽远无人能到。今佛教化成就菩萨而为开示。
　　
　　一切菩萨。指诸权因。阿耨菩提。指诸权果。权因权果。皆摄属于此经。如干湿等土。悉依于水也。开方便门示真实相者。昔所不说。今皆说之。昔说二观为方便门。今皆开之。即是真实。宁复是门。昔说小乘方便及小乘果。小乘果尚非实相。况小方便而当是门。今皆开之。即是实相。汝等所行。是菩萨道。决了声闻法。是诸经之王。乃至治世语言。资生业等。昔何尝说是方便。今皆开之。即是实相不相违背。咸令众生开示悟入佛之知见。一色一香。无非佛法。若门若非门。悉皆开之。示真实相。显佛性水。若不开者。则深固幽远。无人能到。而今开之。即得见水。无干土也。
　　
　　　（壬）五拣非
　　
