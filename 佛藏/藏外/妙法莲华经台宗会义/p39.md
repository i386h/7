<!-- { "loadSidebar": true } -->
　　譬三藏中。本心不求。方等中虽耻小。自谓望绝故不求。般若中虽领知。自谓非己分故不求。如此不求而今自得也。然此欢喜之由。有远有近。若不先教佣作。与一日之价。岂得心相体信。委业付财。譬由三藏断结。方堪并闻大集。受折净名。转教般若。而致今日开显授记耳。故佣作取价。卽是远由。体信委知。卽是近由。又前诱引譬中。共有二意。一齐教领始自道树。终讫出宅。二取意探领。始自法身。终讫思尽。今于领付譬中。亦有二意。一探领慈悲四味调熟。二终领付财究竟一味。远近始终。合论五味。何者。卽遣旁人。旁人所说。譬华严圆顿。此教最初。旁人譬牛。所说譬乳。故云从佛出十二部经。卽初味也。若以此拟二乘人。则无机不受。迷闷躄地。全生如乳也。次明密遣二人说除粪法。此譬鹿苑说三。于小卽信。革凡成圣。如转乳为酪。故云从十二部出修多罗。卽第二味也。次明心相体信出入无难。譬说方等净名诸经。扬大折小。二乘闻大不谤。折小不退。良以三藏断结。取一日价。故得恣其褒贬。倘未断结。则不堪闻扬大。如前不受劝门。亦不堪闻折小。如前不受诫门。而今不谤不退者。心相体信故也。旣亲证小。故信大不虚。得涅槃价。故体折不嗔。虽非己事。而不疑谤。此心淳熟。如从酪出生酥。故云从修多罗出方等经。第三味也。次长者自知将死不久下。譬般若会中。使其领教。为大菩萨说摩诃般若。旣领知众物。贯统法门。心明口辩弥益慕乐。但恨住小。非是己物。脱更开许。岂不乐哉。于是心渐通泰。成就大志。如从生酥。出于熟酥。故云从方等出摩诃般若。第四味也。次临欲终时而命其子。譬般若之后。判天性。定父子。会三归一。付财与记。说法华教。开佛知见。示真实相。菩萨疑除。声闻作佛。悉以如来灭度而灭度之。如从熟酥出于醍醐。故云从摩诃般若出大涅槃。第五味也。四大弟子深得佛意。探领一化五味之教。始终次第。其文出此。（此为最钝声闻。须经五味。若稍利者。四三二味。卽得入实。故此别五时教。止约一类根性所闻。不可执别而难通也。又华严如日照高山。阿含如日照幽谷。照幽谷时。未尝不照高山。说阿含时。何得不说华严。方等般若。例此可知。今人仅读四教仪一书。不知广习台宗。宁知如来大机大用。）初立譬竟。
　　
　　　（子）二法合甚略。譬中已委。故不更论。贵在得意。不俟费辞也。文为四。初合父子相失。二合父子相见。三合追诱。四合领付家业。
　　
　　　（丑）今初
　　
　　世尊。大富长者。则是如来。我等皆似佛子。
　　
　　似有二义。一取大机为子。昔未逃逝。旣非真位。犹居外凡。故名似也。二取小机为子。子旣逃父。贬之言似。卽以似字而合相失。
　　
　　　（丑）二合父子相见
　　
　　如来常说我等为子。
　　
　　但合长者见子便识。卽得子见父父见子二文八义。
　　
　　　（丑）三合追诱二。初合旁人追。二合二人诱。
　　
　　　（寅）今初
　　
　　世尊。我等以三苦故。于生死中受诸热恼。迷惑无知。乐著小法。
　　
　　三苦。谓坏苦。行苦。苦苦也。受诸热恼。卽五浊障重。迷惑无知。卽不受劝诫。乐著小法。卽但有小志。不堪大化也。
　　
　　　（寅）二合二人诱又二。初合齐教领。二合取意领。
　　
　　　（卯）今初
　　
　　今日世尊。令我等思惟蠲除诸法戏论之粪。我等于中勤加精进。称至涅槃一日之价。旣得此已。心大欢喜。自以为足。便自谓言。于佛法中勤精进故。所得宏多。
　　
　　令我等思惟等。是合具陈上事。勤加精进。是合寻与除粪。得至涅槃等。是合先取其价也。
　　
　　　（卯）二合取意领
　　
　　然世尊先知我等心著弊欲。乐于小法。便见纵舍。不为分别汝等当有如来知见宝藏之分。
　　
　　上言又以他日遥见子身。今云先知。上言羸瘦憔悴。今云心著弊欲等。上言卽脱璎珞。今言不为分别等。三合追诱竟。
　　
　　　（丑）四合领付家业二。初合领家业。二合付家业。
　　
　　　（寅）今初
　　
　　世尊以方便力说如来智慧。我等从佛得涅槃一日之价。以为大得。于此大乘。无有志求。我等又因如来智慧。为诸菩萨开示演说。而自于此无有志愿。所以者何。佛知我等心乐小法。以方便力随我等说。而我等不知真是佛子。
　　
　　以方便力说如来智慧。合上心相体信出入无难也。于此大乘无有志求。合上所止犹在本处也。又因如来智慧为诸菩萨开示演说。合上受命领知也。而自于此无有志愿。合上无希取也。所以者何下。释出无希取意。佛方便力。以实相法共二乘说。我等不识不共之意也。
　　
　　　（寅）二合付家业又二。初合付业。二合欢喜。
　　
　　　（卯）今初
　　
　　今我等方知世尊于佛智慧无所恡惜。所以者何。我等昔来真是佛子。而但乐小法。（所以如来万不得已。权施小法。）若我等有乐大之心。佛则为我说大乘法。于此经中。唯说一乘。而昔于菩萨前毁訾声闻乐小法者。（意欲我等舍伪取真）然佛实以大乘教化。
　　
　　　（卯）二合欢喜
　　
　　是故我等说本无心有所希求。今法王大宝自然而至。如佛子所应得者。皆已得之。
　　
　　中根领解。二白佛自陈中。初长文竟。
　　
　　妙法莲华经台宗会义卷二之二
　　
　　妙法莲华经台宗会义卷二之余
　　
　　
　　古吴后学蕅益智旭述
　　
　　　（壬）中根领解白佛自陈中。二重颂二。初颂法说。二颂譬说。
　　
　　　（癸）今初
　　
　　尔时摩诃迦叶。欲重宣此义而说偈言。我等今日。闻佛音教。欢喜踊跃。得未曾有。佛说声闻。当得作佛。无上宝聚。不求自得。
　　
　　　（癸）二颂譬说二。初颂立譬。二颂法合。
　　
　　　（子）初中四。初颂父子相失。二颂父子相见。三颂追诱。四颂领付家业。
　　
　　　（丑）初又四。初颂子背父去。二颂求子中止。三超颂其父忧念。四追颂遇到父城。
　　
　　　（寅）今初
　　
　　譬如童子。幼稚无识。舍父逃逝。远到他土。周流诸国。五十余年。
　　
　　周流诸国。譬轮回三界。五十余年。譬备经六趣也。
　　
　　　（寅）二颂求子中止
　　
　　其父忧念。四方推求。求之旣疲。顿止一城。造立舍宅。五欲自娱。其家巨富。多诸金银。砗磲码瑙。真珠琉璃。象马牛羊。辇舆车乘。田业僮仆。人民众多。出入息利。乃徧他国。商估贾人。无处不有。千万亿众。围绕恭敬。常为王者。之所爱念。群臣豪族。皆共宗重。以诸缘故。往来者众。豪富如是。有大力势。
　　
　　四方推求。譬观四生觅可度之机也。顿止一城。譬有余国方便净涅槃也。起慈悲舍。立性空宅。受用胜妙五尘。称性法乐。良由佛居方便。是卽实报。亦卽寂光故也。王譬法身及自受用身。今是胜应。故为王所爱念也。群臣豪族。譬法身大士。往来者众。譬诸土菩萨来往听法。
　　
　　　（寅）三超颂其父忧念
　　
　　而年朽迈。益忧念子。夙夜惟念。死时将至。痴子舍我。五十余年。库藏诸物。当如之何。
　　
　　　（寅）四追颂遇到父城
　　
　　尔时穷子。求索衣食。从邑至邑。从国至国。或有所得。或无所得。饥饿羸瘦。体生疮癣。渐次经历。到父住城。
　　
　　历十二处。及十八界。以求正道助道。故云从邑至邑。从国至国也。约有漏善。则或有所得。约无漏善。则或无所得。无大乘法食为饥饿。无大力用为羸。无大功德为瘦。迷于谛理而起见思。为体生疮癣。初颂父子相失竟。
　　
　　　（丑）二颂父子相见二。初颂子见父。二颂父见子。
　　
　　　（寅）今初
　　
　　佣赁展转。遂至父舍。尔时长者。于其门内。施大宝帐。处师子座。眷属围绕。诸人侍卫。或有计算。金银宝物。出内财产。注记券疏。穷子见父。豪贵尊严。谓是国王。若国王等。惊怖自怪。何故至此。覆自念言。我若久住。或见逼迫。强驱使作。思惟是已。驰走而去。借问贫里。欲往佣作。
　　
　　初二句。颂见父之由。次十句。颂见父之相。上明见父之处。在于门侧。今言长者于其门内。卽兼得处也。菩萨行愿。多明事数。故云计算。以广显略为注。授决为记。四宏誓为券。修行为疏。次穷子见父下十四句。颂生畏避。可知。
　　
　　　（寅）二颂父见子。但颂见子处及见卽识。不颂欢喜适愿。
　　
　　长者是时。在师子座。遥见其子。默而识之。
　　
　　二颂父子相见竟。
　　
　　　（丑）三颂追诱二。初颂旁人追。二颂二人诱。
　　
　　　（寅）今初
　　
　　卽勅使者。追捉将来。穷子惊唤。迷闷躃地。是人执我。必当见杀。何用衣食。使我至此。长者知子。愚痴狭劣。不信我言。不信是父。
　　
　　　（寅）二颂二人诱二。初颂雇作。卽齐教领。二颂教作。卽取意领。
　　
　　　（卯）今初
　　
　　卽以方便。更遣余人。眇目矬陋。无威德者。汝可语之。云当相雇。除诸粪秽。倍与汝价。穷子闻之。欢喜随来。为除粪秽。净诸房舍。
　　
　　眇目。譬偏空小智。矬者竖短。譬不穷实相之源。陋者横狭。譬不具万善之饰。非四无所畏。故无威。非常乐我净。故无德。净诸房舍者。净六根房五阴舍也。
　　
　　　（卯）二颂教作
　　
　　长者于牖。常见其子。念子愚劣。乐为鄙事。于是长者。著弊垢衣。执除粪器。往到子所。方便附近。语令勤作。旣益汝价。幷涂足油。饮食充足。荐席厚暖。如是苦言。汝当勤作。又以輭语。若如吾子。
　　
　　初二句。颂权智久欲拟宜。次二句。颂久知小法是其玩好。次四句。颂久知须叹三车。次十句。颂久知适愿受行也。语字。颂四念处。令勤作三字。颂四正勤。旣益汝价六句。颂四如意足。涂足油者。油能除风。譬禅定。复能履水。譬神通。饮食。卽米面盐醋。荐席厚暖。譬观练熏修诸禅。如是苦言汝当勤作。结前咄男子汝常此作等也。又以輭语若如我子。卽颂好自安意以下五根五力七觉八正等文。三颂追诱竟。
　　
　　　（丑）四颂领付家业二。初颂领业。二颂付业。
　　
　　　（寅）今初
　　
　　长者有智。渐令入出。经二十年。执作家事。示其金银。真珠玻瓈。诸物出入。皆使令知。犹处门外。止宿草庵。自念贫事。我无此物。
　　
