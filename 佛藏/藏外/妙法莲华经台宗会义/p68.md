<!-- { "loadSidebar": true } -->
　　弥勒及菩萨众咸疑念者。凡有四意。一者自寂场以后。今座以前。十方大士来会不绝。虽不可限。我以补处智力。悉见悉知。何于此众不识一人。又我游化十方。奉觐诸佛。一切海会。咸所谙知。就历履处。亦所不识若来若去。推求不识。不识则无世界益。故须疑问。二者彼诸大士。是前进先达。弥勒是后番末学。后不知前。例如文殊不知入定女人境界。女人不知弃诸阴葢菩萨境界。以不识故。不知彼之内善。自善不生无为人益。故须疑问。三者彼等大士。本实相底。应现十方。别头教化。所有真应皆非弥勒境界。旣不识彼利物之道。即不识病。无对治益。故须疑问。四者佛托宏经。召诸大士。大士奉师严命故来。密开寿量。非时众之所知。旣不识如来密旨。则无第一义益。故须疑问也。然弥勒迹居补处。本亦应深。何当如此不识。凡有二义。若约实论。则近成补处。不知久本。若约权论。则本高迹下。为物腾疑也。
　　
　　　（己）二偈颂正发问四。初问来处来缘（至）四结请决疑。
　　
　　　（庚）今初
　　
　　时弥勒菩萨摩诃萨。知八千恒河沙诸菩萨等心之所念。幷欲自决所疑。合掌向佛。以偈问曰。
　　
　　无量千万亿。大众诸菩萨。昔所未曾见。愿两足尊说。是从何所来。以何因缘集。巨身大神通。智慧叵思议。其志念坚固。有大忍辱力。众生所乐见。为从何所来。
　　
　　一问何处来。二问何因缘来也。巨身大神通。是叹入如来室。智慧叵思议。是叹坐如来座。其志念坚固。有大忍辱力。是叹著如来衣。三皆自行德也。众生所乐见。是叹化他德也。
　　
　　　（庚）二叙眷属数量
　　
　　一一诸菩萨。所将诸眷属。其数无有量。如恒河沙等。或有大菩萨。将六万恒沙。如是诸大众。一心求佛道。是诸大师等。六万恒河沙。俱来供养佛。及护持是经。将五万恒沙。其数过于是。四万及三万。二万至一万。一千一百等。乃至一恒沙。半及三四分。亿万分之一。千万那由他。万亿诸弟子。乃至于半亿。其数复过上。百万至一万。一千及一百。五十与一十。乃至三二一。单已无眷属。乐于独处者。俱来至佛所。其数转过上。如是诸大众。若人行筹数。过于恒沙劫。犹不能尽知。
　　
　　　（庚）三问师法是谁
　　
　　是诸大威德。精进菩萨众。谁为其说法。教化而成就。从谁初发心。称扬何佛法。受持行谁经。修习何佛道。
　　
　　　（庚）四结请决疑又四。初结叹（至）四明大会同请。
　　
　　　（辛）今初
　　
　　如是诸菩萨。神通大智力。
　　
　　　（辛）二请答来处
　　
　　四方地振裂。皆从中涌出。世尊我昔来。未曾见是事。愿说其所从。国土之名号。我常游诸国。未曾见是众。我于此众中。乃不识一人。
　　
　　　（辛）三请答来缘
　　
　　忽然从地出。愿说其因缘。
　　
　　　（辛）四明大会同请
　　
　　今此之大会。无量百千亿。是诸菩萨等。皆欲知此事。是诸菩萨众。本末之因缘。无量德世尊。唯愿决众疑。
　　
　　旣云欲知本末因缘。则若所师。若来处。若来缘。总求佛答明矣。初此土菩萨疑问竟。
　　
　　　（戊）二他土菩萨疑问
　　
　　尔时释迦牟尼分身诸佛。从无量千万亿他方国土来者。在于八方诸宝树下师子座上结加趺坐。其佛侍者。各各见是菩萨大众。于三千大千世界四方从地涌出。住于虚空。各白其佛言。世尊。此诸无量无边阿僧祇菩萨大众。从何所来。尔时诸佛各告侍者。诸善男子。且待须臾。有菩萨摩诃萨。名曰弥勒。释迦牟尼佛之所授记。次当作佛。已问斯事。佛今答之。汝等自当因是得闻。
　　
　　分身眷属。横在十方。亦复不知本地。未有四益。故与弥勒同其疑问。诸佛皆不为答。抑待释迦答弥勒者。弥勒所问。事迹不轻。释尊一代。未曾显说。因兹答问。广显长寿。此大玄秘。须待释迦自开。汝自当闻。分身来集。本为证明。故不应答也。初本门序段竟。
　　
　　　（丙）二正说段二。初诫许。二正说。
　　
　　　（丁）初中二。初长文。二偈颂。
　　
　　　（戊）长文又三。初述叹。二诫。三许。
　　
　　　（己）今初
　　
　　尔时释迦牟尼佛。告弥勒菩萨。善哉善哉。阿逸多。乃能问佛如是大事。
　　
　　初一善哉。述其上契佛心。次一善哉。述其下契群念。开迹显本。乃一代时教所未显谈。故为佛之大事。又须约修德果位深远。不约性德平等理趣。故名为事也。
　　
　　　（己）二诫
　　
　　汝等当共一心被精进铠。发坚固意。
　　
　　一心。诫勿乱。精进。诫勿懈。坚固。诫勿退也。良以如来实智久成。权迹长远。化穷三世。益徧十方。非等觉已下所能思议故也。亦是寄弥勒以诫大会。
　　
　　　（己）三许
　　
　　如来今欲显发宣示诸佛智慧。诸佛自在神通之力。诸佛师子奋迅之力。诸佛威猛大势之力。
　　
　　诸佛智慧。总标果智也。自在是我德。神通是乐德。奋迅除垢是净德。大势威猛是常德。此点圆满四德。徧能三世益物。故皆名力。约过去久远久远。名为自在神通。约现在分身徧满十方。名为师子奋迅。约未来益物永永不穷。名为大势威猛。或可奋迅是将前之状。表未来益物。大势是震动十方。即现在益物。亦无不可。又自在神通。是究竟慈悲室。师子奋迅。是究竟法空座。威猛大势。是究竟忍辱衣。证此究竟三德。故力徧十方三世。为益不穷也。初长文竟。
　　
　　　（戊）二偈颂二。初颂诫。二颂许。略不显述叹。
　　
　　　（己）今初
　　
　　尔时世尊。欲重宣此义而说偈言。当精进一心。我欲说此事。勿得有疑悔。
　　
　　　（己）二颂许
　　
　　佛智叵思议。汝今出信力。住于忍善中。昔所未闻法。今皆当得闻。我今安慰汝。勿得怀疑惧。佛无不实语。智慧不可量。所得第一法。甚深叵分别。如是今当说。汝等一心听。
　　
　　初诫许竟。
　　
　　　（丁）二正说三。初从此讫寿量品。是正开近显远。二分别功德品初长文。是总授法身记。三弥勒说偈。是总申领解。
　　
　　　（戊）初中二。初讫此品。是略开显动执生疑。二寿量品。是广开显断疑生信。
　　
　　　（己）初又二。初略开。二疑请。
　　
　　　（庚）初又二。初长文。二偈颂。
　　
　　　（辛）初又二。初答所师。二答来处。不答何因缘集。所以下文重请。
　　
　　　（壬）今初
　　
　　尔时世尊说此偈已。告弥勒菩萨。我今于此大众。宣告汝等。阿逸多。是诸大菩萨摩诃萨。无量无数阿僧祇。从地涌出。汝等昔所未见者。我于是娑婆世界。得阿耨多罗三藐三菩提已。教化示导是诸菩萨。调伏其心。令发道意。
　　
　　此先答谁为其说法。教化而成就。从谁初发心之问也。
　　
　　　（壬）二答来处又二。初答。二释。
　　
　　　（癸）今初
　　
　　此诸菩萨。皆于是娑婆世界之下。此界虚空中住。于诸经典。读诵通利。思惟分别。正忆念。
　　
　　界下空中。略如前释。此答其住处。即是来处也。于诸经典等者。追答称扬何佛法。受持行谁经。修习何佛道之问也。于诸经典者。圆人受法。无法不圆。法华妙典。一切十方三世经典悉入其中。权实不二。终不取一舍一。此答称扬也。读诵通利思惟分别。是答受持。正忆念。是答修习。
　　
　　　（癸）二释又二。初释住处。二释称扬受持修习。
　　
　　　（子）今初
　　
　　阿逸多。是诸善男子等。不乐在众多有所说。常乐静处。勤行精进。未曾休息。亦不依止人天而住。
　　
　　不乐在众者。界内界外五阴。名之为众。二边分别。名为多有所说。静处者。中道第一义谛也。法界一相。绝待无余。故名静处。勤行精进未曾休息者。心心流注。任运与萨婆若相应也。不依人天者。人表有边。天表空边。不依二边。故以此界虚空表之。正住常寂光法性土也。
　　
　　　（子）二释称扬受持修习
　　
　　常乐深智。无有障碍。亦常乐于诸佛之法。一心精进。求无上慧。
　　
　　由其常乐深智无有障碍。所以于诸经典悉皆称扬。由其常乐诸佛之法。所以读诵通利思惟分别。由其一心精进求无上慧。所以能正忆念也。初长文竟。
　　
　　　（辛）二偈颂二。初颂长文。二正略开显。
　　
　　　（壬）初中二。初颂答所师。二颂答来处。
　　
　　　（癸）今初
　　
　　尔时世尊。欲重宣此义而说偈言。
　　
　　阿逸汝当知。是诸大菩萨。从无数劫来。修习佛智慧。悉是我所化。令发大道心。此等是我子。
　　
　　长文但云得菩提已。化令发心。不云无数劫来。或谓止是圆顿利根。一生超证。此中但云无数劫来是我所化。不云在成道后。或谓止是行因行时化令发心。故为但答所师。未曾彰灼开显。
　　
　　　（癸）二颂答来处
　　
　　依止是世界。常行头陀事。志乐于静处。舍大众愦闹。不乐多所说。如是诸子等。学习我道法。昼夜常精进。为求佛道故。在娑婆世界。下方空中住。志念力坚固。常勤求智慧。说种种妙法。其心无所畏。
　　
　　初颂长文竟。
　　
　　　（壬）二正略开显
　　
　　我于伽耶城。菩提树下坐。得成最正觉。转无上法轮。尔乃教化之。令初发道心。今皆住不退。悉当得成佛。我今说实语。汝等一心信。我从久远来。教化是等众。
　　
　　旣云成道之后令初发心。又云从久远来教化是等。乃是略开近而显远。所以动执生疑也。初略开竟。
　　
　　　（庚）二疑请二。初长文。二偈颂。
　　
　　　（辛）初中二。初经家叙疑。二腾疑请答。
　　
　　　（壬）今初
　　
　　尔时弥勒菩萨摩诃萨。及无数诸菩萨等。心生疑惑怪未曾有。而作是念。云何世尊于少时间。教化如是无量无边阿僧祇诸大菩萨。令住阿耨多罗三藐三菩提。
　　
　　　（壬）二腾疑请答二。初腾疑。二请答。
　　
　　　（癸）初中三。初法说。二立譬。三法合。
　　
　　　（子）初又三。初执近疑远。二执远疑近。三结难信。
　　
　　　（丑）今初
　　
