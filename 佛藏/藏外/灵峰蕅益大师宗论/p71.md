<!-- { "loadSidebar": true } -->
　　文殊起佛见法见。贬向铁围。高峰云。今有起佛见法见。合掌赞叹。何故。时节若到。其理自彰。此出格超方手也。宗门作略。与大医王相似。急治标。缓治本。又有顺治逆治之不同。期于起病。不执陈方。责其无验也。末世禅学。谬自立宗。不知了因缘因。恒相资藉。固有了因性发。缘因顿具者。亦有缘因性熟。了因忽发者。如舟与水。相资有济。不可谓水可缓。舟应急。舟可缓。水应急也。若水关主。久阅大藏。尽了了否。若了了而仍未瞥。则佛见法见应贬铁围。若未尽了。是闻有余而慧不足。正可向此求开慧性。所谓时到理彰。逆治之不可。则顺治之也。试揣平日对经卷时。与上蒲团提话时。孰得力。孰不得力。孰能克除习气。孰不能。夫发药治病。听诸良医。有效无效。还须自检。昔有人素服砒。因久缺遂病。医醉。误投以砒。霍然病起。今三藏虽如砒毒。恐旣久服。未必不以此得霍然也。
　　【题至孝回春传】
　　儒以孝为百行之本。佛以孝为至道之宗。葢报恩心出于万不可解之情。如黄会卿。以刲股疗母痼疾。母享年八十有二。皆真情所感也。是情也。谓为世法。实是菩提之基。谓为出世不过爱欲之妄。君子于此。不可不学。不可不达。昔曾母啮指而子为心痛。达此可悟同体法性。知唯心法门。卽世孝成出世孝矣。
　　【题独省编】
　　余幼事理学。辄以辟佛为任。恶异也。稍长。又辄以为同。习久始知亦同亦异。今也知其非同非异。仍不妨说同说异矣。永邑周子。儒而玄。玄而禅。禅而又儒者也。退藏之暇。出独省编。夫不睹不闻。儒所谓独也。而大本达道存焉。玄之又玄。老所谓独也。而众妙之门在焉。觅心了不可得。释所谓独也。而百界千如具焉。此真混而弗齐。类而弗隔。要亦为未省者言耳。省之何一何异。何独非独。寂然不动。独亦不可得。感而遂通。至赜不可乱。正寂时万感炳现。正感时当体寂然。天下归仁之后。更无操存舍亡之惧矣。子其省之。
　　【观泉开士血书法华经跋】
　　经云。譬如高原。凿井求水。若渐至泥。去水必近。菩萨发大心。亦复如是。若得逢此法华经王。卽近阿耨菩提。儒亦云。有为者。若掘井九仞不及泉犹为弃井。噫约教论泉。则五时四教。无如法华。法华卽泉也。约观论泉。则文字如土。闻慧如湿。思慧如泥。而修慧泉也。开士。若以阿含为土。方等为湿。般若为泥。应于此经。一文言。一滴血。皆作清冽香泉观。若求修慧之泉。应随文入观。正如不离高原。施功及水。凿之旣久。幽泉必迸。亦莫离此文言滴血。令成弃井也。
　　【莲洲书佛顶经跋】
　　经云。一念将此法门。于末劫开示未学。是人罪障。应念消灭。变其所受地狱苦。成安乐国。顾一念至微。何力用如此。须知一念之性。本竖穷横徧。一切事理性相。从不在现前一念之外。故一念迷生死浩然。一念悟轮回顿息。试思平日。起惑造业。毕竟是谁。今书经忏悔。又毕竟是谁。此造业忏悔之念。在内在外在中闲邪。青黄赤白长短方圆邪。过去现在未来邪。果觅之了不可得。则罪福无主名真忏悔。阿难所以顿获法身。性比丘尼所以成阿罗汉也。若于无可得中。妄计有心可得。则旋犯旋悔。旣悔仍犯。如隔日疟。有何了期。然大乘缘种。不可思议。勉强力行。功无虚弃。出世善根渐胜。世闲漏种渐消。如明破暗。亦决不诬也。
　　【题灵异襍录】
　　子不语怪力乱神。怪神如力乱。非无也。百姓狃于见闻惯习。偶一事出惯习表。则怪之。讵思只今一身。眼耳胡以见闻。口足胡以尝与语。止与行。不亦至怪与。佛证心性之妙。不为惯习所局。亦何灵异。百姓视之。不胜灵异矣。谓佛灵异。此不知心性本妙者也。幷佛灵异之迹而不见不闻不觉不知。此又井蛙夏虫之甚者也。虽然。井蛙夏虫孰非灵异。唯灵异之性原等。故仍得以灵异觉之。觉此灵异。又觉此卽非灵异。可与语不语之语矣。
　　【搉古题辞】
　　圣人往而经史存。经史固不足传圣人之心。而善会圣心者。初未尝离经史也。旣于经史会圣心。谓圣人果往。可乎。文王没。文在兹。天不能丧。人不能死。吾是以知不善读经史者。古未尝不今。善读者。今未尝不古也。今而古。则言卽无言。文卽无文。勿起二见可矣。
　　【毗舍浮佛偈跋】
　　紫柏大师云。生平持毗舍浮佛半偈。句半熟。半句未熟。更熟此半句。生死脱然矣。毗舍浮。此云徧一切自在。结庄严劫之终。开贤劫之始。故此半偈。最为良药。众生病虽不一。其源不过妄认四大为自身相。妄认六尘缘影为自心相而已。今以四大观身。知身非身。以缘影观心。知心非心。旣达妄计之身心。卽非身心。焉往而不自在。然则毗舍浮佛。不在庄严劫。在吾一念无身心之智而已。果达身心本空。奚止舍浮不离当念。尽十方世界过现未来诸佛。皆不离当念也。
　　【血书金刚经跋】
　　论云。菩萨观智。所守者约。而观境徧。尅果大。故喻金刚两头濶。把手处细也。是故菩萨。但观一念心性。觅之了不可得。炳现万法。无能无所。无是非是。则达三般若。皆如金刚。是真能把者。行幻佛子。血书最上乘。此金刚邪。抑已善能把邪。佛子莫作二视。可也。
　　【题牧牛图】
　　牧牛喻修证。本诸经论。非创谈也。然毕竟牛是何物。牧者何人。普禅为颂。云栖锓图。菂中法友。又绘成卷。予更下一注脚。如牛入窻棂。头蹄都过了。却有尾巴过不得。且道此尾。白邪。黑邪。有邪。无邪。会得者个消息。不妨云边月外。与汝相见。
　　【重刻三颂自跋】
　　不信教外别传。是谤宗也。谓教外果有别传。是谤教也。抑不信教外别传。是谤教也。谓教外果有别传。是谤宗也。舍此二涂。作何折合。不见道。恁么也不得。不恁么也不得。恁么不恁么总不得。又道恁么也得。不恁么也得。恁么不恁么总得。虽然。毫厘差。天地隔。山纳甘堕无闲。漫作三颂。未审教外邪。教内邪。别传邪。非别传邪。傥遇无眼人观。无耳人听。必有能辨之者。
　　【性学开蒙自跋】
　　此别答十问之第四问也。良以两家性学。世罕兼通。儒未必习佛。习亦难窥堂奥。佛未必习儒。习亦不月精研。予年十二就外传。粗知书义便以道学自任。于居敬慎独之功。致知格物之要。深究之。年二十。看颜渊问仁章。窃疑天下归仁语。苦参力讨。废寝忘餐者。三昼夜。忽然大悟。顿见孔颜心学真血脉。真骨髓。因识孔子闻知之传。诚待其人。非汉宋诸儒能拟议也。越四年。知出世大法。发心离俗先参少室禅宗。后学天台教观。不啻皆如渤海相似。十五六载。仅沾一滴。方为向若之叹。反观向所悟孔颜心学。又今一滴中之一滴矣。嗟乎。道旷无涯。为若此也。世之沾沾自足者。何啻井蛙也哉。然又知一滴之性。卽大海性。故身为释子。喜拈孔颜心学示人。知与不知。任诸旦暮。此问同志未谙。固请予略明梗槪。遂于一滴海中。复出滴许如此。知必为大方所笑。然神龙得之。安知不卽此兴云霪雨。又安知不藉此腾归沧溟也。
　　【遗教解自跋】
　　旭未出家。读遗教。便知字字血泪。旣获剃染。靡或忘。所憾障深。廿余年空无尅获。非道人又非白衣。方抚心极愧。而甫敦沈居士。固请解此经。嗟夫。予不能臻修世出世功德。徒以文言作诸天说法鸟邪。然一隙或明。弗忍终吝。藉此功德。破障策新。普与同患。回向西方。仍作迦陵频伽。代弥陀广宣法要可矣。
　　【弥陀要解自跋】
　　经云。末世亿亿人修行。罕一得道。唯依念佛得度。呜呼。今其时矣。舍此不可思议法门。其何能淑。旭初出家。亦负宗乘而藐教典。妄谓持名曲为中下。后因大病。发意西归嗣研妙宗圆中二钞。始知念佛三昧。无上宝王。方肎死心执持名号。万牛莫挽也。吾友去病。欲令此经大旨。辞不繁而炳著。予方愿普与有情。同生极乐。不可辞。举笔于丁亥九月二十有七日。脱稾于十月初五日。所愿一句一字咸作资粮。一见一闻。同阶不退。信疑皆植道种。赞谤等归解脱。仰唯诸佛菩萨。摄受证明。同学友人。随喜加被。
　　【周易禅解自跋】
　　曩游温陵。有郭氏问易。遂举笔属稿。先五传。次上经。而下经解未及半。以应请旋置。今商大乘止观之余拈示易学。始竟前稾。嗟嗟。从闽至吴。地不过三千余里。从辛巳冬至今乙酉夏。时不过千二百余日。乃世事幻梦。万别千差。交易邪。变易邪。至歴尽差别时地。俱易而不易者。依然如故。吾是以知。日月稽天而不歴。江河竞注而不流。肇公非欺我也。得其不易。以应其至易。观其至易。以验其不易。常与无常。二鸟双游。吾安知文王之羑里。周公之被流言。孔子息机于周流。而韦编三绝。不同感于斯邪。因阁笔。复为之跋。
　　【唯识心要自跋】
　　宗镜云。智慧合其多闻。终不执诠认指。多闻度其智慧。免成孤陋面墙。设一微尘未了。此犹有无明在。以不了处为障翳故。况自身根门之内。日用之中。有无量应急法门。全未明一。若欲为人。凭何剖析。只成自诳。反堕无知。自眼未明。焉问他目。须三量定其是非。真修匪滥。四分成其体用。正理无亏。然后十因四缘。辨染净之生处。三报五果。鉴真俗之所归。若不达三量。真妄何分。不知四分。体用俱失。又云一心实相。悉是诸法。诸法所生。皆从现行。善恶熏习。第八识含藏种子为因。发起染净差别报应为果。若不微细剖析。问答决疑。何由到一心总别之源。彻八识性相之际。提纲意在张网。不可去网存纲。举领意在著衣。不可弃衣取领。故事理双明。方通圆旨。教观齐运。始达一乘。又云。不因教所指。何由识自心。设不因教发明。亦须凭教印可。不然皆成自然外道。闇证禅师。直饶生而知之。亦多生闻经熏种。诸圣本愿冥加。呜呼。永明大师。以法眼嫡孙。悟齐诸祖。而苦心苦口。劝诫若此。谁谓成唯识论。非佛祖传心要诀乎。予憾障深惑重。不能尅证。而性相源头。颇窥一线。诚或诸圣冥加。故亦不敢自秘。聊竭隙明。和盘托出。举笔于丁亥三月廿五日。脱稾于五月廿五日。阅两月。述成观心法要十卷。伏愿见闻随喜。不退菩提。若信若疑。咸成妙种。同生极乐净邦。先觐阿弥陀佛。还入龙华初会。影响弥勒世尊。尽未来广度含识。众生尽方证涅槃。
　　【书慈济法友托鉢养母序后】
