<!-- { "loadSidebar": true } -->
　　学道别无实法。变化气质。尅除习气而已。气质变。品格不期超而自超。习气除。佛法不求透而自透。金以炼而精。镜以磨而净也。今之学者吾惑焉。任卤莽之质而不知革。益骛外之习而不知返。投铅铁于真金。求斤两之多。不知其襍伪不堪也。用白墠涂镜。欲光明洁白。不知其埋没愈甚也。真有志圣贤佛祖之学。必先易众人所难。缓时流所急。师于古。不师于今。考于人。不信于意。说我过者如良医。誉我善者如鸩酒。千古道脉期我者。为明师良友。眼前活计诱我者。为恶友魔党。看一经思与身心当下相应。覩一事思与本分有何损益。见贤思齐。见不贤而内自省。是贤与不贤皆能益我矣。傥见善不能随喜修学。见恶轻慢毁侮。是善恶皆能损我矣。嗟嗟。善取益者。无往非益。甘自损者。无往非损。故曰智人治心不治境。愚人治境不治心。柰何不深思哉。予生过失最多。未能寡过。安能策人。然法友果能自策。予之过。卽法友药也。予惟实无片长。故无可自炫。今法友纵有长处。亦当学予之不炫。予自省。真不如一切人。故断不敢轻一切人。今法友纵胜一切人。亦断不可轻一切人。予惟无所不师。故无偏师。今法友纵偏师予。亦宜学予无所不师。至若专研教观。事忏摩。送想安养。不求名闻。不志利养。皆本分当然。无一可表异者。傥一念表异。只此一念。便与教观不相应。亦与忏摩不相应。安养不相应。亦是名根。亦是利薮。此予所以念念自讼。的知寡过之难。未审法友果能自讼。能寡过否也。呜呼。世衰道微。师资谊丧。相縻以名。相羁以势。谁复知有出生死成菩提事。口云为生死。培生死者有之。口云求菩提。背菩提者有之。总由不破我法二执故也。然此二执。潜伏藏识。游戏诸根。日夜流注。曾无闲断。舍此不究。而别究教观。舍此不忏。而别修忏摩。舍此不净。而别求净土。岂自觉觉他之道哉。
　　【示朱震旸】
　　金刚般若。不出应住降心二问。而非两事也。能降伏。则能如所教住。住六尘。则为不降伏心。是故西土菩萨。以四心释降伏。义无不尽。一广大心。谓所缘境徧。不隔三界四生。降伏无始区局六尘之心。二第一心。谓所发誓深令得无余涅槃。降伏无始于下劣六尘喜足之心。三常心。谓众生卽自心。心外实无众生得灭度者。降伏无始于六尘隔越妄计彼我之心。四不颠倒心。谓达无我人众生寿者四相。降伏无始于虚妄六尘计我我所之心。当知念念与四心相应。卽为如所教住。傥一念住六尘。卽为非住。以色声香味触法区局不广大。下劣非第一。迁变非真常。颠倒非正智。故不住六尘。亦不住于不住。故云应无所住。而生其心。盖住六尘。固名凡夫外道。住于不住。秖名声闻缘觉。仍住出世微细法尘。不名真正无住。故亦为区局下劣迁变颠倒。而非广大第一真常正智。惟发阿耨多罗三藐三菩提心之大菩萨。了知现前一念心。本自广大第一真常本无颠倒。是以住于广大第一真常正智。而修六度万行。不同凡夫之住有。二乘之住空也。吾人见此。便可直下修行。傥起一念。若区局心。若下劣。若隔别。若颠倒心。卽以广大心第一常正智心而降伏之。亦复不取广大乃至正智之相。以四心本非色声香味触法境故。如此功夫。甚痛快。甚直捷。尽未来际如此应住。如此降伏。可谓以不生不灭为本修因。然后圆成果地修证者矣。
　　【示西池】
　　经云。得遇道。兴信心难。旣信心。发菩提心难。旣发心。无修无证难。嗟乎。此至言也。然不达无修无证之体。不名真菩提心。不发真菩提心。亦不名真信。信岂易言哉。马鸣立论。直名起信。三祖作铭。直名信心。不似后世。妄以信解修证。强分浅深次第也。西池贤者。同子妾女俱出家。昔庞居士。夫妇同居。男不婚。女不嫁。且云。但愿空诸所有。切勿实诸所无。其契无修无证之旨不甚明白邪。今近住戒。正无修无证妙法。傥不向此著眼。拟于何处觅玄。且如不杀杀业空。不偷盗业空。不淫相生业空。不妄语相恼业空。不饮酒痴暗业空。然不杀不取长寿报。不盗不取富饶报。不淫不取梵世报。不妄不取信重报。不饮不取聪利报。岂非但空所有不实所无之妙行乎。以此清净三业。普与众生同归寂光真性。岂非无修无证大菩提心乎。若不能于戒中彻见性修不二宗旨。何名真信。故三祖曰。信心不二。不二信心。言语道断。非去来今。马鸣曰。自心起信。还信自心也。
　　【示何德坤】
　　善学佛法者。不难通文难达义。不难达义难入理。又不难入理难忘情。夫情苟未忘。所入理决不莹彻。理不莹彻。所达义。决不无碍。义未无碍。所通文决非总持。是以性相分河。宗教别户。末法之蔽。非情为之累乎。然情非仅色声香味触法牵动六根已也。非仅富贵功名道德羁系生平已也。纵全体放下。浑身拶入。而学天台者。有天台当情。学贤首慈恩者。有贤首慈恩当情。参曹洞者。有曹洞当情。参临济者。有临济当情。一法当情。便成理障。理障则义局。义局则文脉死矣。文脉死尚不可为文宣子孙。况迦文真［胤L］乎。故吾每谓真不负己灵者。须尽飜近时宗教窠臼。方可徧入古来宗教堂奥。夫堂奥岂有他哉。不过发明吾人本有心性而已。心性无法不具。无法不造。而所具所造一切诸法。皆悉无性。明此无性之法。一一皆非实我实法者。谓之慈恩宗。明此诸法无性。一一皆能徧具徧造者。谓之法性宗。直指现前妄法妄心。悉皆无性。令见性成佛者。谓之禅宗。是故临济痛快直捷。未尝不精微。曹洞精细严密。未尝不简切。唯识存依圆。未尝不破徧计。般若破情执。未尝不立谛理。护法明真如不受熏。未尝谓与诸法定异。马鸣明真如无明互熏。未尝谓其定一。乃至教乘。虽借语言。未尝不契实相之体。禅宗虽埽文字。未尝或堕暗证之愆。良由古人真能忘情。所以入理。今人多分泥理。所以添情也。
　　【示念佛社】
　　吾人从无始来。直至尽未来际。决无不起念时。纵心虑灰凝。入无想定。仍堕八万四千枯稿乱想。但念地狱则地狱界人。念饿鬼则饿鬼界人。乃至念佛。则为佛界人耳。此理至明。故宗镜云。一念相应一念佛。念念相应念念佛也。若更问念佛是谁。头上安头。骑驴觅驴。明眼为之喷饭。而近代无知狂悖之徒。反以话头为奇特。名号为寻常。弃如意珠王。竞取瓦砾。可哀矣。晟溪诸善友。独能结社念佛。尽一日中。出声一炷香。默持一炷香。循环无闲。必以一心不乱为期。此简巧之行。须深信勿疑。久久勿替。自当圆超五浊。圆净四土。更莫向含元殿里问长安也。
　　【示闵周挻】
　　信愿如目。众行如足。信愿如牛。众行如车。信愿如棋之有眼。众行如棋之有子。故信愿行三。虽缺一不可。而尤以信愿为主为导也。盖信愿旣专。凡种种诸善。皆净土资粮。纵万不幸。误作诸恶。诚心忏悔。断相续心。亦足为往生妙行。苟无信愿。则戒感人天。定感色无色界．慧尅二乘权果而已。
　　【示闵大飞二则】
