<!-- { "loadSidebar": true } -->
　　佛法贵精不贵多。精贯多。多不能专精。故提纲挈领之道。不可不急讲也。纲领者。现前一念心性而已。心性不在内外中闲。不属过现未来。不可以色声香味触法求。不可以有无双亦双非取。心性旣尔。一切法性亦如是。故曰因缘所生法。卽空卽假卽中。中者性体。空者性量。假者性具也。迷此性量。名见思惑。迷此性具。名尘沙惑。迷此性体。名无明惑。三惑皆迷中翳妄。非有实体。故三观起。三惑随消。由吾人迷有厚薄。致如来教有顿渐。是知顿渐诸教。皆为了悟心性而设。若了心性。教纲在我不在佛矣。然须先破我法二执。是故唯识初二卷言之独详。学者果能随文会理。将无始名言。戏论我法习气。当下剗除则真空理显。此之空理不当有无。有无自尔。无者无彼徧计。有者有彼依圆。圆成实者。唯识实性。名中道第一义谛。依他起者。唯识假相。名为俗谛。此二皆非实我实法。但众生徧计执情名为我法。我法本空。名为真谛。三谛不一异。不纵横。真中为理如水。俗谛为事如波。藏通二教。仅诠真理。以六凡为俗。别圆二教。正诠中理。以十界为俗。先于现前一念心性。达三谛已。则知一代教法。或顿诠此心性。或渐诠此心性。或诠心性少分。或诠心性全体。不啻持一钥开众锁也。岂于千经万论兴望洋之叹哉。（其一）　般若非他。现前一念心性而已。心性本自竖穷横徧故广大。妄认四大为自身相。六尘缘影为自心相。则狭小矣。本自微妙寂绝故第一。妄贪三界有漏因果。二乘偏真因果。则下劣矣。本自生佛体同故常。亦名爱摄。妄计内外彼此不同。则厌怠矣。本离我法二执。故不颠倒。亦名正智。妄计我人众生寿者诸相。则颠倒矣。然虽迷此心性为狭小下劣厌怠颠倒。如水成冰。实广大第一爱摄正智之体。依然如故。毫无缺减。如冰之湿性。仍卽水之湿性。苟遇暖缘。未有不应念成水者也。故善学般若菩萨。莫贵观察现前一念心之实性。此心体本离过绝非。不堕诸数。至尊至贵。名实相般若。譬如金刚。为无价宝。此心觅之了不可得。灵明洞彻。泛应曲当。名观照般若。譬如金刚。坚利不坏。此心炳现根身器界。百界千如。森罗昭布。名文字般若。譬如金刚。普雨众宝。秖此一心。卽三般若。三世诸佛。不能增一丝毫。蜎飞蠕动。不能减一丝毫。但迷之举体为惑业苦三障。悟之举体为般若解脱法身三德。三德如水外无冰。故云三千果成。咸称常乐。三障如冰外无水。故云三千在理。同名无明。如此达得。则但有泮冰法。别无觅水法。有去翳法。无与明法。但愿空诸所有。切勿实诸所无。所以炽然诸恶莫作。众善奉行。乃至布施持戒。忍辱精进。修行五悔。习学诸禅。广学多闻。研究法义。皆泮冰去翳。空诸所有。至冰执尽消。幻翳尽去。所有尽空。适复本有一念心性之全体大用。而别无心外一法可得。故曰。入于如来妙庄严海。圆满菩提。归无所得。又曰。以无我人众生寿者。修一切善法。卽得阿耨多罗三藐三菩提。又曰。法法皆通。法法皆僃。而无一法可得。名最上乘。此卽金刚正印。佛祖传心要诀也。三藏十二部。千七百公案。乃至天台三大五小。皆发明此理而已。此理不明。徒学佛法。徒参公案。竟有何益。此理旣明。一切宗教皆吾心注脚。岂异说所能簧鼓。以此圆解。净除无始妄惑种子。若观行净。则同居土净。相似净。方便土净。分证净。实报土净。究竟净。寂光土净。故曰。随其心净。则佛土净。当知华藏庄严无边刹海。皆我净心所感依报。皆第八识所现相分。岂别有心外之土。又岂别有土外之心也。
　　【示戒心】
　　欲使悲智恒得相应。必须谛观现前一念。此一念心。不在内外中闲。不在去来现在。非青黄赤白。非长短方圆。欲言其有。毫无朕迹。欲言其无。不可断灭。三世诸佛所证。证此也。一切众生所迷。迷此也。证时不增。迷时不减。故曰。心佛众生。三无差别。然证虽不增。恒受法性真常之乐。为求此乐。故名为智。迷虽不减。枉受颠倒轮回之苦。为拔此苦。故名为悲。非大智不运大悲。非大悲不圆大智。一念观心。卽一念返迷归悟。念念观心。卽念念返迷归悟。返迷是卽智之悲。归悟是卽悲之智。卽智之悲。所以游行四方。卽悲之智。所以承事诸佛。佛及众生。总不出我现前一念心性。持戒者。莹治此也。作福者。庄严此也。忍辱者。体达此也。精进者。显发此也。坐禅者。映彻此也。看经者。照了此也。见佛菩萨善知识者。印契此也。立大愿行。尽未来际。度脱有情者。完满此也。观一念心中十界假名。而兴与拔。为平等生缘慈悲。观一念心中十界五阴而兴与拔。为平等法缘慈悲。观一念心中十界体性而兴与拔。为平等无缘慈悲。一切时中观心为主读诵了义大乘。而助显之。勤修种种福德而资发之。勿令此心堕在无记不善境界。勿贪世闲文字诗词而碍正法。勿逐悭贪嫉妒我慢鄙覆习气而自毁伤。日新其德以诣于成。一生如此。则生生亦复如是。得生净土。永无退转。百劫千生。大事因缘。只在现前一念。此念若正。无不是正。此念若邪。无不是邪也。
　　【示吴景文】
　　无法不从心造。无法不卽心具。识取自心。佛祖道尽矣。心造者。卽理恒事也。心具者。卽事恒理也。卽理而事。谓之百法。卽事而理。谓之大乘。百法是理家之事。全事卽理。故云一切法无我。无我卽二空真如。欲不谓之大乘。不可得也。大乘是事家之理。全理成事。故以止观所依等五番建立。摄尽三千性相。百界千如。欲不谓之百法。不可得也。故欲透唯识玄关。须善台衡宗旨。欲得台衡心髓。须从唯识入门。未有日用寻常分剂头数。尚未了了分明。而漫拟玄妙者。法华诸法如是相。如是性。乃至如是本末究竟等。相最在初。以其揽而可别故也。设现前心起之相。尚不知是王是所。是善不善。有覆无覆。于三量中为是何量。于三境中为缘何境。彼若性若体。乃至果报。何由洞然明白。设于事造一界十如。尚未能了。又何由卽事造而达理具之百界千如。又何由卽事造之理具。遂洞照了达卽理具之事造百界千如。呜呼。台衡心法不明久矣。彼盖不知智者净名疏。纯引天亲释义故也。疏流高丽。莫释世疑。而南岳大乘止观。亦约八识辨修证门。正谓舍现前王所。别无所观之境。所观旣无。能观安寄。辨境方可修行止观是台衡真正血脉。不同他宗泛论玄微。法尔之法。道不可离。彼拒法相于山外。不知会百川归大海者。误也。
　　【示如母】
　　道不在文字。亦不在离文字。执文字为道。讲师所以有说食数宝之讥也。执离文字为道。禅士所以有暗证生盲之祸也。达磨大师以心传心。必藉棱伽为印。诚恐离经一字。卽同魔说。智者大师九旬谈妙。随处结归止观。诚恐依文解义。反成佛冤。少室天台。本无两致。后世禅旣谤教。教亦谤禅。良可悲矣。予二十三岁。卽苦志参禅。今辄自称私淑天台者。深痛我禅门之病。非台宗不能救耳。柰何台家子孙。犹固拒我禅宗。岂智者大师本意哉。憾予为虚名所累。力用未充。不能彻救两家之失。但所得名字位中圆融佛眼。的可考古佛不谬。俟百世不惑。愿如母但学予解。勿学予之早为人师。庶法门有赖乎。
　　【示用晦二则】
