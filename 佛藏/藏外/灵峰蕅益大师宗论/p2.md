<!-- { "loadSidebar": true } -->
　　先师著述。除宗论外。其释论。则有《阿弥陀要解》（一卷）。《占察玄疏》（三卷）。《棱伽义疏》（十卷）。《盂兰新疏》（一卷）。《大佛顶玄文》（十二卷）。《准提持法》（一卷）。《金刚破空论。附观心释》（二卷）。《心经略解》（一卷）。《法华会义》（十六卷）。《妙玄节要》（二卷）。《法华纶贯》（一卷）。《斋经科注》（一卷）。《遗教解》（一卷）。《梵网合注》（八卷）。后附《授戒法。学戒法。梵网忏法问辩》（共一卷）。《优婆塞戒经受戒品笺要》（一卷）。《羯磨文释》（一卷）。《戒本经笺要》（一卷）。《毗尼集要》（十七卷）。《大小持戒犍度略释》（一卷）。《戒消灾经略释》（一卷）。《五戒相经略解》（一卷）。《沙弥戒要》（一卷）。《唯识心要》（十卷）。《八要直解》（八卷）。《起信裂网疏》（六卷）。《大乘止观释要》（四卷）。《大悲行法辩譌》（一卷）。附《观想偈略释》。《法性观》。《忏坛轨式》（三种）。《四十二章经解》（一卷）。《八大人觉经解》（一卷）。《占察行法》（一卷）。《礼地藏仪》（一卷）。《教观纲宗。并释义》（二卷）。《阅藏知津》（四十四卷）。《法海观澜》（五卷）。《旃珊录》（一卷）。《选佛谱》（六卷）。《重订诸经日诵》（二卷）。《周易禅解》（十卷）。《辟邪集》（二卷）。共四十七种。（板俱在嘉兴府棱严寺）是为灵峰二论目录。（大记明呪行法四书蕅益解未行）
　　宗论全部。可取其中赞戒者。别为戒波罗密之书。赞净土者。别为秘藏指南之书。或合上二者。别为不昧因果之书。傥能尽美尽善。则有大利而无害。未遑别刻。附记于此。
　　灵峰蕅益大师自传（前后有门人私识三则附记一通）
　　（先大师生平。不曾乞缁素一字。不唯佛法难言。知己难得。亦鉴尚虚名之陋习。而身为砥也。西逝时。诫勿乞言。徒增诳误。呜呼。冰操如彼。治命如此。安敢不遵。今刻老人自传一通。述其意于首。门人灵晟稽首。）
　　（先师壬辰秋。决志肥遁。缁素遮道不得。请述行脚。冬憩长水营泉寺。念行脚未尽致。复述兹传。癸巳春。过古吴。有老人二三旧友。或谓传旣寓名。则宗谱法号可弗出。或谓一生心迹可述。梦感等嫌自言。老人一笑。慨然删改。时从古吴。传至畱都。与长水本。数处不同。后坚密子成时。谓传收著述未尽。请补。于是与古吴本。又增数句矣。今同门刻传。命南酌同异。南思老人一生苦心。唯佛祖知之。余难知者。至不获已述传。令后裔有闻。此四宏法门。三祇誓海。可以古人自作别传之例例之也邪。允宜从营泉本。照第三番补遗书。闲字不妨互证。佥日善。录定本如左。门人照南稽首。）
　　【八不道人传】（老人亲笔评语三处附。○取中论八不。梵网八不之旨。）
　　八不道人。震旦之逸民也。古者有儒。有禅。有律。有教。道人旣蹵然不敢。今亦有儒。有禅。有律。有教。道人又艴然不屑。故名八不也。俗姓钟。名际明。又名声。字振之。先世汴梁人。始祖南渡。居古吴木渎。母金氏。以父岐仲公。持白衣大悲呪十年。梦大士送子而生。盖万歴二十七年己亥。五月三日亥时也。七岁茹素。十二岁就外傅。闻圣学。卽千古自任。誓灭释老。开腪酒。作论数十篇辟异端。梦与孔颜晤言。十七岁。阅自知录序。及竹窻随笔。乃不谤佛。取所著辟佛论焚之。二十岁。诠论语。至天下归仁。不能下笔。废寝忘飡三昼夜。大悟孔颜心法。冬丧父。闻地藏本愿。发出世心。二十二岁。专志念佛。尽焚窻稾二千余篇。二十三岁。听大佛顶经。谓世界在空。空生大觉。遂疑何故有此大觉。致为空界张本。闷绝无措。但昏散最重。功夫不能成片。因决意出家。体究大事。二十四岁。梦礼憨山大师。哭恨缘悭。相见太晚。师云。此是苦果。应知苦因。语未竟。遽请曰。弟子志求上乘。不愿闻四谛法。师云。且喜居士有向上志。虽然。不能如黄蘖临济。但可如岩头德山。心又未足。拟再问。触声而醒。因思古人安有高下。梦想妄分别耳。一月中。三梦憨师。师往曹溪。不能远从。乃从雪岭师剃度。命名智旭。雪师。憨翁门人也。夏秋作务云栖。闻古德法师讲《唯识论》。一听了了。疑与佛顶宗旨矛盾。请问。师云。性相二宗。不许和会。甚怪之。佛法岂有二岐邪。一日问古师云。不怕念起。只怕觉迟。且如中阴入胎。念起受生。纵令速觉。如何得脱。师云。汝今入胎也未。道人微笑。师云。入胎了也。道人无语。师云。汝谓只今此身。果从受胎时得来者邪。道人流汗浃背。不能分晓。竟往径山坐禅。次年夏。逼拶功极。身心世界。忽皆消殒。因知此身。从无始来。当处出生。随处灭尽。但是坚固妄想所现之影。刹那刹那。念念不住。的确非从父母生也。从此性相二宗。一齐透彻。知其本无矛盾。但是交光邪说。大误人耳。是时一切经论。一切公案。无不现前。旋自觉悟。解发非为圣证。故绝不语一人。久之则胷次空空。不复畱一字脚矣。二十六岁。受菩萨戒。二十七岁。徧阅律藏。方知举世积譌。二十八岁。母病笃。四刲肱不救。痛切肺肝。（旣悟此身非父母生。何故又刲肱救母。参。）葬事毕。焚弃笔砚。矢往深山。道友鉴空。畱掩关于松陵。关中大病。乃以参禅工夫。求生净土。三十岁。出关朝海。将往终南。道友雪航。愿传律学。畱住龙居。始述《毗尼事义集要》。及《梵室偶谈》。是年遇惺谷。归一两友。最得交修之益。三十一岁。送惺谷至博山剃发。随无异禅师至金陵。盘桓百有十日。尽谙宗门近时流弊。乃决意宏律。然律解虽精。而烦恼习强。躬行多玷。故誓不为和尚。（三业未净。谬有知律之名。名过于实。此道人生平之耻。）三十二岁。拟注梵网。作四阄问佛。一曰宗贤首。二曰宗天台。三曰宗慈恩。四曰自立宗。频拈得台宗阄。于是究心台部。而不肎为台家子孙。以近世台家。与禅宗。贤首。慈恩。各执门庭。不能和合故也。（时人以耳为目。皆云道人独宏台宗。谬矣。谬矣。）三十三岁秋。惺谷。壁如二友去世。始入灵峰过冬。为作请藏因缘。三十五岁。造西湖寺。述《占察行法》。三十七岁。住武水。述《戒消灾略释》。《持戒犍度略释》。《盂兰盆新疏》。三十八岁。住九华。次年述《梵网合注》。四十一岁。住温陵。述《大佛顶玄义文句》。四十二岁。住漳州。述《金刚破空论》。《蕅益三颂》。《斋经科注》。四十四岁。住湖州。述《大乘止观释要》。四十六岁。住灵峰。述《四十二章经》。《遗教经》。《八大人觉解》。四十七岁。住石城。述《周易禅解》。是秋。住祖堂。越二年。述《唯识心要》。《相宗八要直解》。《弥陀要解》。《四书蕅益解》。五十一岁。冬返灵峰。述《法华会义》。次年述《占察疏》。重治律要。五十四岁。住晟溪。草《棱伽义疏》。迁长水而始竟。尚有《阅藏知津》。《法海观澜》。《圆觉。维摩。起信诸疏》。厥愿未完。姑竢后缘而已。生平尝有言曰。汉宋注疏盛。而圣贤心法晦。如方木入圆窍也。随机羯磨出。而律学衰。如水添乳也。指月录盛行。而禅道坏。如凿混沌窍也。四教仪流传。而台宗昧。如执死方医变证也。是故举世若儒。若禅。若律。若教。无不目为异物。疾若寇仇。道人笑曰。知我者。唯释迦。地藏乎。罪我者。亦唯释迦。地藏乎。孑然长往。不知所终。
　　　　（先大师示寂。不肖成时谬膺同门严命。辑《灵峰宗论》。辑成。载老人自传于卷首。因念老人癸巳甲午二年中。行脚还山。幷所有著述。及乙未正月。末后一段光明。皆缺然无纪。同门又谬谓不肖侍行脚。知其事为详。理应附记。辞不获。合十稽首记曰。）
