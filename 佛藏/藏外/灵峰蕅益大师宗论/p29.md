<!-- { "loadSidebar": true } -->
　　　［问。奘师以兜率近。判内院易生。钞以论因不论地拣之。后言胜莲虽超极乐。然乐邦近。何又论地邪。）
　　　﹝答。﹞皆论因也。胜莲境界。去博地凡夫甚远。不同弥陀。近垂方便。十念便可成因。未有不能生极乐。而能生胜莲者。但深信佛语。入净土玄阃。极乐未必不卽胜莲。如情生徧计。疑极乐为权施。则胜莲远矣。
　　　［问。钞中莲台二义。今金刚台。紫金台。为是房台。是基台。）
　　　﹝答。﹞泛言二义。若托质金台。本在花内。基台非所论也。
　　【答印生四问［原问附）】
　　　［问。未得戒时。以何法摄心。十戒有犯。许忏悔否。忏悔后。卽许进具否。作何忏法。方名得戒。）
　　　﹝答。﹞得戒须具殷重心。清净心。希求胜法。忏悔须具惭愧心。决断心。飜前恶境。卽此为摄心法。卽此是得戒因。十戒有犯。誓不更造。律许进具。应郑重。不宜欲速。
　　　［问。一代时教。初心许徧阅否。参禅许看教否。若悟后方看。此生恐难保任。若粗了卽参。又恐知解缠绕。）
　　　﹝答。﹞看教贵精不贵多。一部中精研妙义。彻骨彻髓。自然旁通众典。势如破竹。欲彻骨髓。必须看时。卽是观心。旣曰观心。功同参悟。原非寻言逐句。有何相碍。教理资神。如膏助火。是在精了其义。不应粗了。未能精了。而曰知解缠绕。何异战败之士。咎武艺太多邪。
　　　［问。黄蘖已前无话头。未审何法得悟。我今当从何入门下手邪。作何主宰。不被境夺邪。何时当见人。何地方究竟邪。幸详示之。）
　　　﹝答。﹞直下知归。那有实法。参话本后世方便。死人偷心耳。从上诸祖。但向本分中畱心。只今学人。须向本分中下手。一切时。一切处。只为此本分事。自不见有境。岂为所夺。善知识者。时时当见。决择身心。直至圆满菩提。方为究竟。是在当人发大勇猛。扩大虚怀。启迪大智。长养大悲。舍一切爱见。修一切方便。乃不堕外道二乘权教诸境界耳。
　　　［问。参究念佛之说。当得话头否。旣恐今生不悟。来生难保。故用此法。以摄往生。然又恐为参禅开一退步。当作何融通邪。一生参禅。临终发愿何如。）
　　　﹝答。﹞众生颠倒。转说转疑。吾今彻底道破。亦令当来诸有志者。毋泣岐路。旣一门深入。何须叠牀架屋。更涉参究。但观莲宗诸祖。便知净不须禅。若为大事因缘。有疑未破。欲罢不能。而行参究。正应殷勤回向西方。但观永明等诸大祖师。便知禅决须净。本分中事了然可辨。何须曲为融通也。信则便信。疑则别参。
　　【代答刘心城又上博山四问［原问博山书附）】　
　　　［蒙示。卽今若有取舍。同之一字。卽是妄言。然妙宗云。取舍若极。与不取舍亦非异辙。正谓取舍愈有愈无。斯为圆妙。若无之始无。不落小乘邪。）
　　　﹝答。﹞极者。谓取至无可取处。舍至无可舍处。恰与不取舍合。非仅以取舍作无取舍会也。正欲极之。不欲无之。若未致其极。便欲无之。且堕恶取。便拟欲同。正属妄言。
　　　［蒙示。以葛藤埽葛藤。与不绊葛藤者。优劣若何。夫台宗二而不二。不二而二。正争此葛藤之有无。则教理不废葛藤。葛藤无非圆顿。）
　　　﹝答。﹞文字性离。非离文字。未达斯旨。谩云不立。只此不立。便是文字。悟时转法华。此不绊葛藤也。谁为所埽。谁为能埽。智者九旬谈妙。字字从秘藏流出。字字能含摄秘藏。岂似寻章逐句。入海算沙。全堕葛藤窠臼。乃云葛藤埽葛邪。
　　　［蒙示。多句不如一句。须得水源。若寻枝蔓。妄云句归何处。不太蚤计邪。窃闻台宗。专用六识。谓伐树得根。灸病得穴。旣得其本。卽蔓是本。旣得其源。卽流是源。）
　　　﹝答。﹞定穴定根。所以待灸待伐。故曰须得水源。若培业根而不伐。护膏肓而不灸。则错认源流。倒置本末。悖台宗奥旨。入生死迅流矣。
　　　［蒙示。一念识心保无失脚。未知用那个心保得。若用识心。隔阴不知宿命。然台宗专用六识。为圆顿无上止观。悬合棱严。棱严云。忆佛念佛。现前当来。必定见佛。忆念非用六识邪。教中明用六识。六识明知位次。若能依教修学。教理可作保人。）
　　　﹝答。﹞台宗观一念识心。卽不思议境者。以圆解之人。旣达如来藏性。故卽流是源也。若谓专用六识。是以攀缘为自性。乃生死根本。正棱严所诃。猥云悬合。不几谤止观邪。又势至圆通。属七大中根大。故曰都摄六根。净念相继。意根为主。五根从之。以根为识。确为有过。台宗云。观心若起。本迹俱绝。从此方能断惑证理。安立位次。若六识明知位次。便属法尘分别影事。何名圆顿法门。旣畱心台教。藉为保人。未识保人作何面孔。能决定相保邪。果然识得保人。管取亦能自保。
　　【拟答忘所上博山书问［原问博山柬附）】　
　　［法久逾衰。非时使然。授受滥觞。不可援耳。且以学人论之。根之利钝。谁免相生住灭。及流注生住灭。纵不落识情。分别迥绝。相许言断。流注能截然乎。卽使截然。尚名真如流注。夫众生妄想执著。世尊四十九年剗刷。令执著遣尽。然后拈花示众。此一拈花。岂非佛四十九年说的。众生积劫迷的。以迷则不敢拈。非佛不能作捷径法。最初了此一大事也。今于善知识棒喝机锋能如是承当否。复以师范言之。达磨西来。正为此方。名言习气沸盛。别投一剂无意路还元丹也。至曹溪分衍。仍恐又堕言说。所以五家各立门户。借宾主君臣玄要。以探虚实。古人于此事。真劔刃上行。乃今之宗乘。又为昔之教法。安得再有一达磨来。药病俱埽。埽亦不畱面少林九年壁乎。不尔。亦当如赵州黄蘖之大用。其余又不胜数。要皆以新法胜人也。此新法正是无师智。自然智。佛不能传。语所不载。如大将军临敌。韬略俱舍。以敌亦熟明此法故。然亦离此韬略一字不得。以韬略正载此活法。人自死耳。得之者死语拈来皆活。不得者活句拈来皆死。无法无新。新在自得。语不出人意表。何以解人无始黏缚。点铁成金乎。）
　　从上佛祖。本无实法与人。拈花微笑。乃至达磨初来。虽云传佛心印。岂离众生心外更有佛心可传。不过为人解黏去缚。令达妄想无性耳。达得妄想无性。二种生住灭当下寂然。若欲向生住灭处截断。正恐一番剗刷。倍增一番执著。且达磨单传之旨。如画龙点晴。令其飞去。非离文字。说于解脱。则昔日之教法。本未尝埽。今日之宗乘。又何用新。谓一切知识皆以新法胜人。幸莫谤知识也。且旣知离却旧法。别无新法。岂不知欲作新法。便成旧法。死语活句。亦复如是。当今学者。浊智流转。偷心炽然。不思追踪往哲。但欲夺彩时流。为善知识。正应据先圣之典型。杜其僭窃。不惟棒喝机锋渐成恶套。卽有药病俱埽埽亦不畱之达磨来。恐不畱复成窠臼。如波逐波。有何了期。莫若向源头处讨个脉路。则循规蹈矩。不施一巧。坐致太平。幸荐取本分草料。莫更求格外钳锤也。
　　【拟答白居易问寂音禅师书［问在林闲录）】
　　如来出世。惟为一乘。众生根性不等。方便说三。虽复说三。究竟归一。恐不信没在苦。故须鉴彼当机恐以三乘作实法会。故云无有高下。夫众生种种病。只是一病。以不识佛性故。如来种种药。元是一药。究竟为一佛乘故。然受病旣久。变症多端。医王用药。亦须随宜得所。然则病愈药除。乃如来本意。药应病与。乃方便智门。惟达如来设教元由。自得末世利人妙用。为下种者。强毒以大亦可。为熟脱者。善巧说三亦可。若权实之致不明。悉檀之义未委。岂惟顺机说三为妄分别。卽一味道亦瞒盰儱侗。故六种经中所有二义。恰恰相成也。五蕴十二因缘者。蕴以积聚覆盖为义。分名为四。对色成五。只名色一支便具。何得约十二因缘伦次成难邪。十二因缘。约三世因果轮回。以能生果为因。展转相藉为缘。是故蕴惟苦谛。缘兼苦集。蕴法约横。因缘约竖。始从无明终至老死。一一支中。皆具五蕴。不依五蕴。何得无明。安有诸行。生卽五蕴虚妄和合。老卽五蕴虚妄变异。死卽五蕴虚妄散坏耳。
　　【答人问参究初心方便说】
　　向上一机。自有祖庭正令。不落方便。旣曲为中下。设方便门。有一病。随有一药。病旣万端。药亦千变。良医合宜而用。砒霜活人。庸医昧机而施。醍醐伤命。立一法必伏一獘。有一利。必具一害。棒喝机锋。提持公案。皆药也。亦皆病也。未可轩轾。亦未可决定执为初心方便。如人行路。不与导师同程。莫若博问路径。不然。惜一时之踌躇。贻歴年之错误。入鬼国。堕深坑。遇蛊毒。逢劫贼。敢保十个五双有分在。
　　【答菩萨戒九问［原问附）】
　　　［问。梵网云。于未受戒人前。说七佛教戒者。犯轻垢罪。谓但遮诵时。不遮讲时。何意。）
　　　﹝答。﹞比丘戒法。关系僧轮。为防贼住。一切俱遮。菩萨戒法。普收五道。解义发心。事非所禁。但诵时恐有发露。不合令未受者知。故云不得说也。
　　　［问。戒本四重。梵网十重。详略不同。梵网犯重。见相更受。戒本但云更受。宽严有异。何也。）
　　　﹝答。﹞戒本出地持。地持合杀盗淫妄名出家八重。善生经。列杀盗淫妄酤酒说过。名优婆塞六重。梵网僃二经之义。总为十重。缨络亦同。由被机不等故也。今戒本四重。复有三义。一者。在家出家欲受此戒。必已先受五戒十戒具戒。是则杀盗淫妄根本性重。不须更列。惟列增上戒也。二者。菩萨戒法。逆顺无方。为众生故。容少分现行性罪。此四理无开许。故独列之。三者。根本四罪。一犯永堕。大乘虽通忏悔。亦必期于见相。今此四法。设有犯者。犹堪更受。恐滥前四。故独列之。然梵网犯重。必见好相者。释迦和尚一往法严。弥勒阇梨。轻重开遮。理须详悉。今准经论参合发明。杀盗等四。随犯一种。诸戒并失。得见好相。大可重受。而比丘法中。仍无僧用酤酒等六。随犯一种。失菩萨戒。具戒以下。不名为失。故殷勤悔过。许其重受。二经互相影略。非相违也。
　　　［问。比丘遮罪难缘乃开。今性罪开而遮罪无文。且逆行凡夫安能利人邪。）
　　　﹝答。﹞遮罪为护众生。大士皆应同学。难缘所开。已同声闻。惟性罪一向遮。故须开也。不拣是凡是圣。果能悲心代苦。惭愧不为功。则戒身无恙。傥借口任情。止成自欺。必亏戒体。莫贪大士虚名。而招长夜苦报也。
　　　［问。受戒羯磨文。若无授者。听像前自受。梵网自誓受戒。必须要见好相。不见好相。不名得戒。何也。）
