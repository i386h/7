<!-- { "loadSidebar": true } -->
　　血书一法。摄归普贤行海。条列梵网戒章。特所以然之故。未有揭示。致狂慧之徒。蔑为有相。夫无始生死根本。莫甚身见。出世妙法。莫先摧破萨迦邪山。萨迦邪见破。则生死轮永息。是名尊重正法。是名以法供养如来。法华棱严。深叹然臂指。及然香功德。亦以此耳。或谓断烦恼臂。然无明身。岂在区区血肉闲。不知众生结习浓厚。虚幻血肉。如翳眼中脂。当体卽是无明烦恼。僧问紫柏。如何是生死根本。曰。只汝身是。云恁么则死了便出生死。师震威一喝。呜呼。大人作用。岂义学所知。盖实从半偈悟彻。故示人自亲切也。人能剌血然香。纵未明理。亦破敌前茅。傥高谈理性。不入行门。身见高山。何由摧碎。予每见此妙行。必深心随喜。况妙经开权显实。举手低头。皆成佛道。人能尽发此心。行此行。不但灵山未散。安知支那边地。不三变而成净土也。寄南开士。卽紫柏孙。必能悟一喝意。他年坐道场。紫柏当涌宝塔以证之矣。
　　【云麓居士持金刚经跋】
　　大般若云。有菩萨成就开智。一句中解无量义。有成就演智。一句义作无量说。所以般若一法。或说六百卷。或说三十卷。或说一卷。或说一章。广略虽殊。与甚深般若相应一也。苟得开演二智多少无碍若但作文字观。只般若二字。已自葛藤。非直攀枝附叶者为有过也。末世法师。心无实悟。徒向口耳边起见。或喜繁文。或喜简略。总名徧计情执。何由入佛入智慧。佛智慧者。如人有目。日光明照。见种种色。一中解无量。无量中解一。荆棘林中。横身直过。洁白地上。掉臂不畱。又何舍一从一。始夸直捷哉。维摩云。无离文字说解脱法华云。言辞相寂灭。故知四依大士。弘演科章。横说竖说。皆与般若不相违背未达者。自绕葛藤。非说法过。设埽之而众生处处生著。于要言中。愈滞情尘。古人云。若以不立文字为高。只不立二言。卽是文字。废多执少。痴执弥深。愿由心经一章。进之金刚一卷。又进之摩诃般若三十。大般若六百。于三藏十二部。透尽言说差别之旨。总归理性般若之宗。则文字观照实相。举一卽三。言三卽一。左右逢源。不可思议。孰为根本。孰为枝蔓视固守简易。自称直截明白者。不啻夜郎王矣。偈曰。太阿藏匣已惊神。举向当阳不用硎。错节盘根迎刃解。虚空割碎岂畱痕。
　　【白牛十颂自跋】
　　学道旣不可廉纤。亦无容卤莽。诸佛说法。有片喻。有全喻。牧牛公案。可喻宗乘现世机缘。亦喻佛道僧祇修证者也。况圆人善超。六而常卽。岂以圆融碍行布。而必怀增上慢于理性。方名不落阶级邪。有病此颂。位位分配。不似衲僧气象。予谓之曰。且喜老兄会祖师禅。如来禅未梦见在。
　　【重定授菩萨戒法自跋】
　　窃观比丘受戒。律有定式。五部虽殊。大同小异。故应专遵四分。削后窜之繁文。菩萨受法。经论各异。梵网璎路。地持善戒。以及心地观等。被机旣别。详略互殊。是以制旨教行等。各抒己意。增设科条。虽辞美意详。并殚其致。然或义因文隐。反不若经论之痛快直捷也。今梵网受法。已失其传。仅存影略。唯地持璎路。的可依承。敬酌三家。会成一式。庶俾详简适中。而授者受者。皆得明白简易。以免紊襍之过耳。
　　【梵网合注自跋】
　　夫本源心地。含生共有。无染性戒。日用不知。翳目而华舞太空。梦蚁而寻膻阶下。然晴虚之体依然。轮王之身如故。哀哉妄惑。枉受幻轮。劳我慈尊。现身同患。示成不倦于八千。垂化无偏于尘刹。一滴之心地旣敷。积劫之沉迷立醒。而琅函久锢。半珠仅呈。繄我愚蒙。得探全宝。竭思殚机。尘培泰岳。思法缘之匪易。辄涕泗以滂沱。愿我同仁。深思力学。解行同遵。自他俱利。庶得上报佛恩。不负己性矣。
　　【积如开士刻般若照真论跋】
　　般若无名。一切法皆般若别名也。一切法无体。般若卽一切法自体也。一切法不可名。故般若亦不可名。般若无别体。故一切法咸无别体。世有欲借语言绝语言而显般若者。皆未达甚深般若圆融三德者也。何谓圆融三德。一实相般若名法身德。二观照般若名般若德。三文字般若名解脱德。此三非三。亦非定一。以一切皆实相。皆观照皆文字故。是故六百卷非多。二百六十余言非少。乃至后贤述作。无虑数十百家。了得卽字字解粘。不了则字字加缚。澄公照真论。亦其一也。愿见者当下与甚深般若相应。不便作借言绝言会。若于此不借不绝。则六百卷一大藏。悉不借绝。一星之火。徧烧原野矣。
　　【血书法华经跋】
　　一切佛语。皆群灵眼目。千圣慧命也。况无上妙法乎。一切读诵受持。皆般若真因。度苦宝筏也。况刺血为墨乎。掠虚禅者。高谈名理。罔知实行。彼未悟理耳。设真悟理。则一切行无非妙理。有何事相可薄。理性可尊邪。况众生无始。我执恒重。若宗若教。对治咸急。正宜借此微因。充至三祇大行。俾正使习气。一齐破尽。可谓卽事而理。卽渐而顿矣。柰何弃此真实。以空谈当妙悟哉。乳生法友。夙植正信。年方应法。作此不思议功德。是故歴参知识。不染近时禅病。将来亲见灵山一会。方知血肉点画全体法华三昧。无相安乐行。果不在有相安乐行外也。
　　【蕴谦书法华经跋】
　　此经五种法师。受持读诵解说书写也。夫受持读诵解说。能生解成观。自轨轨他。谓之法师固宜。彼书写胡亦称法师哉。然书写尤可自轨轨他。尤易生解成观。请言之。均一纸笔墨也。一手腕也。以此写淫辞艳曲。成三涂因。写世闲典籍。成人天因。写阿含三藏。成出世因。写大乘方等。成菩萨因。写妙法莲华。则唯是佛因。傥纸墨笔手不能写妙法者。亦必不能写淫辞艳曲以溺人也。傥能写淫辞艳曲者。亦必能写妙法以昭人也。是同一性灵也。一缘助也。一功能也。十界升沈不分而分如此矣。且淫辞艳曲。虽三涂因。亦具十界。如闻他若无心我也休。顿明心地。非佛因乎。佛尚具。他可知矣。妙法莲华虽佛界因。亦具十界。如经明谤斯经者。获罪无量。非地狱因乎。地狱尚具。他可知矣嗟嗟。手腕功能一也纸笔墨缘助一也。性灵知觉一也。十界非此俱不成。十界因此遂互具。旣成而互具矣。则必有如是相性体力等。百界千如。炳然在一纸墨闲。一手笔闲。一性灵闲。性德三因。修德三因。性修相成性修不二。可洞然于实相渊府矣。又示读诵者。俾解成观发。非自轨轨他之最胜者乎。愿写者阅者。荐此性具实相妙理。以为妙修之本。毋曰姑结远因于久后也。妙法之师。当仁不让。其在是与。
　　【愿弥血书法华经跋】
　　如来一切经典。法华称王。行人一切供养。血书为最。葢五时八教。至法华而理无不尽。机无不收。所以一句沾神。一言作种。必至成佛。矧全经功德乎。吾人难舍。莫若己身。至刺血为墨。而殷重极矣。身见破矣。与药王之然身臂。岂有二焉。每慨末世。专尚虚解。口头三昧。徧传寰宇。四安乐行。置若弁髦。开士非时食戒。严似远公。万善庄严。勤同寿老。又发胜心。成此功德。岂五种十种供养。所能较量哉。
　　【达权书法华经跋】
　　此经名平等大慧。亦名诸经中王。夫慧平等。法亦平等。何故独称王哉。葢法虽平等。众生迷故。妄见差别。故一代时教。巧逗迷情。于无差中作差别说。至灵山极倡。方明差本无差。是会一切法皆成佛法者。全由法华之功。回视华严兼。阿含但。方等对。般若带。皆无与并者。况本门极倡。三世益物。番番种。番番熟。番番脱。前非始自大通威音。后不穷于薪灰火尽。凡如来竖穷横徧之化工。施设教网之纲要。彻底显示。罄无余蕴所以难遇过于优昙。受持功齐法界也。然佛法妙。生法妙。不离心法之妙。现前一念妙心。是名莲华。悟心莲华。一切法无非莲华。心是经王。心是平等大慧。达此实义。方名达权。勉之哉。
　　【三学血书华严经跋】
　　一代时教。华严为根本法轮。以为实施权。流出无量法门。开权显实。还归法界性海故也。然法门权实。虽复不同。而性修要旨。初无少异。此经首题大方广者。卽直指吾人现前一念三德秘藏之性。佛华严者。卽指称性所起圆顿修德之功。不达性体三德。万行何所庄严。不以佛庄严。而为庄严。性德何足贵重。佛华庄严者。戒定慧三学而已。戒学定学福德庄严。无上慧学智慧庄严。慧固佛慧。福亦佛福。迥异旧医三法。高超权教三修。一一皆名佛华。经不云乎具足受持威仪戒法。能令三宝种性不断。戒旣全体佛戒。定慧何莫非佛。以圆顿佛华。庄严大方广之心性。斯则全性起修。全修在性。而遮那身土。不离下凡一念心矣。傥高推圣境。漫云我是凡夫。则何谓心佛众生三无差别。傥执性德。漫云实齐诸圣。则我大方广性本自平等。又何以高超九界。成等正觉邪。禅师三学。血书经王。余为发明三皆佛学。俾滴滴血。皆从普贤毛孔中流出。一一滴中。具大千经卷。无别有也。
　　【法华纶贯自跋】
　　李白登黄鹤楼。见崔灏诗。遂阁笔。知不可胜也。智者大师。亲证法华三昧。光宅尚破。余家可知。后人纷纷置喙。未具青莲学识耳。诸友请余解法华。坚以此意辞之。适达际督梓梵文。欲撮全经大旨。以便初学。敬依玄文。节取大纲。名为纶贯。庶述古而不妄作云。
　　【妙玄节要自跋】
　　一字法门。海墨不尽。九旬谭妙。奚足云多。且九旬四辩。文义何限。章安所记略矣。乃末世钝根。犹畏其繁。望妙玄而如海。井蛙守以不前。无上醍醐。罔沾一滴。可痛也。窃闻大智度千卷。罗什十倍略之。摩诃止观。全书。荆溪录其大意。因仿厥旨。辑为妙玄节要。凡二卷。庶几一脔染指。渐充法味。然后徧讨玄文。深证法华三昧。斯举也。未必非循循善诱之一术也。若仅守节要。终置全珍。予固智者章安之罪人。而彼又予之罪人矣。
　　【题若水关主手卷】
