<!-- { "loadSidebar": true } -->
　　　予游歴诸山。僃览人情物态。颠倒最多。卒难悉举。且如饮食衣服。尘劳也。惟恐不勤。持诵礼拜。胜业也。惟恐不惰。三聚净戒。出世正因也。深厌烦琐。百年活计。生死根本也。常虞缺略。为佛法慢幢高起。求货利体面顿忘。乃至同一语也。谓出某经论。则弃如怨敌。谓出某语录。则爱如珍宝。世缘中事。与道无妨。律检教门。有违向上。嘻。吾不知其所趣矣。
　　　何谓教。何谓宗。语言施设之谓教。忘情默契之谓宗。故宗也者。虽云教外别传。实卽教内真传也。如以指指月。认指为月。不可也。谓所指非月。亦不可也。且诸佛言教。皆指。诸祖语录。寕独非指。不认佛指作月。何独认祖指也。又祖所指是月。佛所指寕非月。言祖之所指。何独不信佛所指也。甚矣人之颠倒也。
　　　发大心犹易。具正见更难。具正见犹易。勤修习更难。勤修习犹易。除心病更难。然心病不除。安事修习。修习不勤。安取正见。正见不具。岂真大心。则直谓之发大心难。
　　　利关不破。得失惊之。名关不破。毁誉动之。旣为得失毁誉所转。犹以禅道佛法鸣乎。
　　　不见己短。愚也。见而护。愚之愚也。不见人长。恶也。见而掩。恶之恶也。
　　　或问予。汝何愿。愿生西方。更何愿。愿入地狱。曰。是何心哉。曰。西方则上事诸佛。地狱则下度众生。佛从弥陀始。愿王胜故。生从地狱始。悲心切故。
　　　有禅者问予。作何功夫。曰。念佛。曰。念佛何为。曰。求生西方。禅者嗤曰。何不荐取自性弥陀。唯心净土。用是妄念妄求为。予曰。汝谓阿弥陀佛在性外。极乐国土在心外邪。心性亦太局隘矣。卽汝所谓不念不求者。非恶取空邪。
　　　善知识者。犹良医乎。良医能兼疗诸病。亦有专治一病者。兼疗则应病与药。专治非其病不医。故皆能寿夭而生死也。若伎俩唯一。欲众疾普收。其伤害多矣。况一伎未精哉。
　　　语云。真人前说不得假。今也假人前说不得真。悲夫。
　　　语云。三日卖不得一担真。一日卖得三担假。吾曰。寕使千日卖不得一担真。不愿一日卖得千担假。
　　　人谓参禅则悟道。不必求生西方。念佛则生西。未必卽能悟道。不知悟后。尚不可不生西方。况未必悟邪。又禅者欲生西方。不必改为念佛。但具信愿。则参禅卽净土行也。又念佛至一心不乱。能所两忘。卽得无生法忍。岂非悟道。故参禅念佛。俱能悟道。俱能生西也。但有疑则参。无疑则念。在人下手时自酌耳。
　　　古人自牧愈卑。品愈高。今人自视愈高。品愈卑。古人自处愈小。道愈大。今人自视愈大。道愈小。古人自考愈歉。德愈完。今人自恃愈完。德愈歉。是谓不揣其本。而齐其末。
　　　小人以己之过为人之过。每怨天而尤人。君子以人之过。为己之过。每反躬而责己。夫不谓人过谓己过。有四观焉。眼见恶色。耳闻恶声等。皆自业所感。非关他事故。恶境纷纷。皆唯识所现。虚幻不实故。众生烦恼无量。应度应断。己分事故。众生修恶。卽是性恶。众生性恶。卽己性恶故。
　　　法性本常住。云何分正像。正像之分。全在人耳。呜呼。时丁末季。去圣时遥。为利者十之九。为名者十之一。为己生死发二乘心者百千中一。为大地众生发无上心者。万万中一。此止就禅和料简耳。应院及俗人。又不必言矣。佛法将安恃邪。
　　　生西方以三种心。至诚心。深心。回向发愿心。此三直至成佛。流俗人亦三种心。轻心。忽心。将就心。此三常游五趣。呜呼。前三百千中或一有。后三百千中或一无。奚怪口言求生者多。真实往生者少也。
　　　末法中病。有三不可救。喜守不喜攻。喜略不喜广。喜同不喜异。交友有三大恶。喜顺不喜逆。喜口是而心非。喜不如不喜胜。学问有三大错。好多不好精。逐末不求本。求解不求证。
　　　古人疏经论。必为发幽微。示指归。出纲要。明修法。故随依一典。可了生死。上弘下化。后世畏其繁而废弃焉。虽似善变通。实大伤教眼。如五霸尊周。周益受削。呜呼。攀枝忘干。罪元不在先贤。因噎废饭。训岂可遗后裔。扶教者曷深思之。
　　　予见学士堂与务下互轻也。学士曰。彼不知教。不知理。贸贸然勤作而已。非我等丛林无光辉。缙绅莫酬对矣。务下曰。我竭力而作。彼袖手而食。戒德不守。学业不成。安用是浪荡子为哉。予伤之。私念曰。彼学士。胡不念务下之劳。实我外护。我无实行。坐亯难消。卽一切作普贤想。彼务下。胡不念我等障重。无闻熏种。彼等聪利。皆由夙因。卽一切作导师想。丛林不几盛乎。复见禅堂与藏堂相轻也。禅轻藏曰。彼钻故纸。图［贝*亲］施耳。使进而坐香。安可得。亦安可能哉。藏轻禅曰。彼坐食而身不劳。守痴而心不用。叩以了义。茫无所知。警其昏沉。嗔心震发。悟道无人。著魔接踵。何如看经种般若因。作务得人天福邪。予倍伤之。复代念曰。我堂大事未了。滴水难消。彼应和有外护功。阅藏为思修本。设我念念亲切。法行亦无超干信行。傥悠悠自纵。禅诵反高出于坐禅。而藏堂人。胡不念明理不修行。说食终不饱。发心欲坐禅。胜十方论师。况谢绝万缘。并除昏散。专心向上。穷究本参。我等散心。岂能仿佛。则法门不亦光乎。唯贡高各蕴于怀。忌尅每形于吻。致令是非蜂起。体段两伤。皆狮子身虫矣。
　　　凡智利宜慧行。力强宜定行。亦各有二种。慧行二者。一单从慧入。明极则诚。不烦修定而自得定。此夙因深厚。习气微薄故也。二能发闻解。不能卽证。必依解起行。行起解绝。若不猛做一番。不能亲证亲到。故须定力济之也。定行二者。一单刀直入。便能彻法源底。此亦夙因深厚正见力强故也。二但能死守。不能权变。每堕空见。或耽味禅。求脱反缚。求升反坠。必慧行济之。方免堕坑落壍也。复有智力并僃定慧双圆者。如佛在世时。闻法得道。及六祖等是也。若夫借宗教资牙后慧。托话头为优免牌。慧行定行。两无所当。皆狮子身中虫矣。
　　　云栖大师发挥念佛法门曰。有事一心不乱。理一心不乱。说者谓持名号是事一心。参谁字是理一心。亦何譌也。夫事一心者。歴歴分明。不昏不散是也。理一心者。默契无生。洞明自性是也。是参时话头纯熟。犹属事门〝念时心佛两忘〞。卽归理域。安得事独指念。理独指参也。又参谁字。谓之究理则可。谓理一心不可。然非其人。卽究理亦未可轻易。何以故。事有挟理之功。理无只立之能。幸审思之。
　　　甚矣二见之为害也。烦恼菩提。生死涅槃。同依于一心。而判然为二。宗乘教乘。同传于一佛。而判然为二。法性法相。同秉于一音。而判然为二。慧解行门。同诠于一教。而判然为二。二见纷然。正见灭矣。
　　　坐禅名一。实则有六。谓圆顿禅。次第禅。利慧禅。钝修禅。世俗禅。假名禅也。圆顿禅者。创闻正法眼藏。涅槃妙心。不可思议。微妙理性。而发其心。此复四。一者。乍闻卽悟。顿证自心。不落阶级。具足智德。二者。以未顿证。便大疑愤。畟塞虚空。当下依正两忘。凡圣坐断。昏散无栖泊处。智理无凑合处。俨如有气死人。直待冷灰豆爆。三者。未能直下成片。实信得及。疑得定。虽被无始业力所缠。种种昏散障缘。不退初心。或一向单提。或道品助成。毕生不起名利心。不起余乘心。约机卽钝。约根亦名圆顿种子。四者。先于教典畱心。讨明理性。随起观行。名为干慧。次得相似理水。名入信心。次乃发心。名入正位。卽与顿悟同一智德。须知顿悟。本多生熏习。故初心不可不于至教厚植种子也。次第禅者。先以空慧修一切智。观一切法无不皆空。次以假慧修道种智。观一切法从空建立。后以中慧修一切种智。观一切法非空非假。卽第一义心。利慧禅者。达一切法如幻如梦。当体全空。非空故空。钝修禅复四。一者。为得神足行菩萨道。修根本四禅。依之发通。二者。深观十二因缘。坐断无明。三者深观四谛。刹那断惑证真。四者。虽深知苦谛。必九次第定。渐次断惑证真。世俗禅复二。一者。凡夫以欣厌心。修上八定。二者外道计彼涅槃。修习彼定。假名禅复三。一者。虽闻圆顿名言。慕名不会义。强提一话头。尚未解尽话头义路。况义路穷处。是人以一句话。作优免牌。尽废他善。死在系驴橛上。虽稍却昏散。且未得世俗禅定。安望圆顿。虽无大害。却失闻熏无量功德。二者。于诸祖机缘。深求道理。废寝忘餐。或得一义路入处。辄认为有所醒发。便作得本不愁末想。是人虽不拨万行。常躲身无事甲里。且以解行分作两橛。是名谤真般若。三者。但好虚名。以机缘资牙慧。胡说乱说。自害害人。或挂虚名。言参话头。偷安藏拙。昏散不除。憎爱恒炽。空消檀施。败坏法门。已上六种中。共成十有五等。若再料简。差降更多。嗟哉末季。徒取其名。莫稽其实。奈何宗教不埽地也。
　　　古谓虚舟飘瓦。则不生嗔。今亦生嗔矣。鹊噪鸦鸣则不分别。今亦分别矣。逆顺境缘。安望其脱然邪。
　　　法门有七坏相。六兴相。何谓七坏相。一惧命夭。知命孤。以家贫故。令出家。二避难无聊。激气求安乐故自出家。三求清高故自出家。四以好名故受戒。五好名故听经。六藏拙故参禅。七好名故参禅。七种虽高低不等。优劣判然。同为因地不真。坏法门一也。何谓六兴相。一为生死故出家。二为大菩提故出家。三为修行基本故受戒。四为修行门路故听经。五为了生死故参禅。六为得种智故参禅。六种虽大小不等。偏圆有殊。同为因地真正。能兴正法一也。噫。凡吾同类。尚自考之。傥因地真。幸善自保持。俾终正而不入于邪。或因地未真。则痛自改悔。速反真而无溺于伪。庶几自救。亦救法门耳。
　　　正人观邪法。邪法亦成正。邪人观正法。正法亦成邪。深人观浅法。浅法亦成深。浅人观深法。深法亦成浅。圆人观偏法。偏法亦成圆。偏人观圆法。圆法亦成偏。道人观俗法。俗法亦成道。俗人观道法。道法亦成俗。呜呼。今之正成邪。深成浅。圆成偏。道成俗。往往矣。试各自简点。苟知其病。必知其药。深望之。
　　　有名同而实异者。如佛言道。谓三种菩提。老言道。谓虚无自然。儒言道。谓五常五伦。未可同语也。有名异实同者。如台宗谓之一心三观。贤首谓之一真法界。相宗谓之胜义唯识。禅宗谓之向上一著。未始少异也。譬一帝都曰北京。曰燕都。曰顺天府。有盛谭北京。鄙燕都为陋劣。或谭燕都。鄙顺天为陋劣。吾知其必被嗤也。彼性相分河。南北竖党。何以异此。
