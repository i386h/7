<!-- { "loadSidebar": true } -->
　　圣学究竟处。决无满足。下手处。决不委靡。孔子十五志学。此卽不可夺之志也。志立然后以无厌足心。期尽性命之源。盖自期远大。简点必严。简点严则惟日不足。不肎半涂自安。尧舜犹病。禹拜善言。汤有慙德。望道未见。寡过未能。圣仁岂敢。皆深知性命源底。非大觉不能究竟也。一究竟一切究竟。子臣弟友。丘未能一。愈不能愈无息肩地。不然。夜郎自封。区区自得。如贫获一金。志骄意满。何以阶大道哉。
　　【示汛如】
　　孟子曰。人能充无受尔汝之实。无所往而不为义也。此与无我人众生寿者相。修一切法之旨。略同。夫尔汝之名。亦何足耻。尔汝之实。真不宜受。见思断则不受生死之尔汝。尘沙断则不受枯寂之尔汝。无明断。则不受变易之尔汝。诚能充无受尔汝之实。则尽大地是个自己。尽大地是个自己。则将修一切善法。以利益大地众生。岂复以尔汝之名。与世诤哉。
　　【示庸庵】
　　教观譬膏火。终始相需。故离教观心者闇。迷心逐教者浮。浮则茫无归著。闇则愈趋愈譌。此末世禅教。所以名盛而实衰也。须知一切了义大乘。诸祖公案。皆我现前一念注脚。说来说去。总不离我一心。我今此心。全真成妄。全妄卽真。若不能当下反观。则灵知灵觉之性。恒被一切法所区局。纵慧成四辩。定入四空。依旧迷己为物。认物为己。若能直观现前一念。的确不在内外中闲诸处。无体无相。无影无踪。但有一法当情。皆心所现。终非能现。此能现者。虽云量同虚空。亦无虚空形相可得。若有虚空情量。又是惟心所现之相分矣。一切时放教歴歴明明。空空荡荡。亦不认歴歴明明空空荡荡者为心。以心体离过绝非。不可思议故。了知一切惟心。心非一切。忽然契入本体。一切语言公案。无不同条共贯矣。
　　【示密诣】
　　尔祖诵帚公之与余交也。寻余叠冰积雪中。不恤三千里之劳。故余亦携病来趋。不肎食一言之诺。逮示疾。一提其西方本愿。遂能万缘放下。怡然坐逝。岂非生平视师友如饥渴。故得享其报于临行邪。尔祖旣寂。至今思其冰霜凛烈之苦操。乐受铒锤之虚志。犹足令人痛心酸鼻。继志述事。责在尔躬。念之哉。世事虚幻。人命无常。当扩其眼界。劲其神虑。苦其身。毋堕宴安鸩毒坑。策其志。毋循将就苟且涂辙。汰奢窒欲。积行存诚。惜福延寿。以期于大成。尔诚静坐默思。只此现前一念见闻之性。本非内外方隅。亦非有无情量。云何被此虚妄形质所局。虚妄形质。生必有灭。千般保爱。不能令其不朽。而所作幻业。如影随形。从劫至劫。不肎相离。豪杰之士。先须覻空。身形非我。不过假借四大所成。心亦无相。不过因于情尘。妄见生灭。便顿舍情尘。专心辨道。兼律兼教。助显心源。但得悟心。万法何有。万法俱息。万法俱僃矣。
　　【示元印】
　　立身行己之道。志欲刚。气欲柔。志不刚不足成千古品格。气不柔不足陶多生习气。夫众生所以沦苦海者。无他。任情适意。好顺恶逆。不深求出要故也。书云。言逆汝。必求诸道。言逊汝。必求诸非道。为君尚然。况出世丈夫者乎。出世丈夫。以佛祖自期。以四弘为券。以六度万行为家常茶饭。以自利利他为的。发一言。不足自利利他。勿言也。举一步。作一念不足自利利他。勿举也。勿念也。事苟益身心。裨法化。必黾勉为之。虽劬劳困苦。勿恤也。否虽有浮名幻利。弗屑也。凝神定志。拓度虚怀。人皆可以为尧舜。满街都是圣人。谓我不能成佛。是自弃也。知可成佛。而不肎力行佛行。是自暴也。不自弃则志刚。不自暴则气柔。志刚则本立道生。气柔则深造自得。志刚可上求佛道。气柔可下化众生。志刚可荷负众生。气柔可承事诸佛。易曰。天行健。君子以自强不息。用九见群龙无首吉。刚而柔也。地势坤。君子以厚德载物。用六利永贞。柔而刚也。刚柔合德。定慧力庄严。此世出世法之正印也。
　　【示念日】
　　显密圆通。皆以解行双进为要。解者。达我现前一念心性。全体三德秘藏。与诸佛所证。众生所具毫无差别。十方三世。显密契经。惟为发明此一念心性。达此一念心性。卽显密二诠之体。从此起于显密二行。显行依经修观。广如二十五圆通法门。略则惟心识观。真如实观。二种收尽。二十五境。各具二观。且约耳根言之。先从征心处破妄。惟心识观也。圆解旣开。卽于闻中入圆通常流。真如实观也。密行亦具二观。达字字句句无非法界者。真如实观也。心无异缘。专持此呪。悟知音声如响。能持之心如幻者。惟心识观也。由惟心识。进真如实。密行成。显行亦圆满矣。
　　【示非幻】
　　人能痛念生死事大。覰破一切世情。若顺若逆。总虚妄不实。过眼便是空花。独一念持戒礼忏。笃信三宝之心。生与同生。死与同死。而又专求己过。不责人非。步趋先圣先贤。不随时流上下。庶几信心日固。智慧日开。而生死可永脱耳。
　　【示本光】
　　显密二诠。理体无殊。功用亦等。须信五会真言。一字一句。无非全体三德秘藏。现前能持之心。介尔介尔。无非横徧竖穷之性。乃至楮墨笔腕。一一无非法界。法界性不可改。卽大定体。法界理不可昧。卽不动智光。若念念与此定慧相应。便可谓常持如是呪。百千万亿徧。若念念读诵书写此呪。便与性定本智相应。所以天龙矢护。菩萨常随。今禅人发至诚心。剌血书呪。缘因诚非浅浅。缘因之体。卽是正因。达正因者卽名了因。三因不一不异不纵不横。大佛顶性。彻底现前。大涅槃果。元吾家故物矣。
　　【示净禅】
　　听法须观心。书写须解义。然解义正不必强加穿凿。亦不徒循章摘句。但至诚读诵。展卷如对活佛。收卷如在目前。千徧万徧。沦骨浃髓。寤寐不忘。缘因旣深。一十二千七百。无不一串穿却也。得此消息。便知吾言不诬。
　　【示汉目】
　　大佛顶首示真心。随劝修直心。直心有事有理。理则正念真如。事则四威仪一切行中毫无虚假。是也。末世禅和。不为生死大事。装模做样。诈现威仪。不真实学禅教律。徒记两则公案。辨几句名相。受三衣一鉢。以为佛法尽此矣。呜呼。此何心哉。今止观此一念假借佛法之心。出得生死否。成得佛祖否。又观此念为在内外中闲诸处否。为从自生。从他生。为自他共生。为无因生。若一念虚假之心。旣无生无体。无方隅处所。则妄想颠倒寂灭。而常住真心宛然呈露矣。是谓由事直心。以合于理直心也。其深思力研之。
　　【示毓悟】
　　世人谈及生死。鲜不悚虑。往往不能真为生死者。眼前活计放不下耳。然所以放不下者。秖不曾彻见生死之苦。以从来为俗为僧。皆向顺境中捱过。故畏三界心。自然发得不真切。傥以远大慧眼。旷观无始轮回。痛念此生。果从何来。死后当至何趣。前际茫茫。后际墨墨。饶铁石心肠。必为惊怖。然后依正教。开圆解。起圆行。敢保十人有五双到家。最惧因地不真。道眼昏暗。或为世味所牵。或为邪师伪法所误。袈裟下失却人身。此予所以俯仰时流。而寤寐永叹也。
　　【示解天】
　　具参方志。尤须具参方眼。具参方眼。还须不忘参方志。参方志者。不为虚名。图体面。博一知半见。发无上大菩提心。徧学一切法门。无厌无足。参方眼者。末世师匠。邪正难分。今自卓立。不论宗教。但与出生死相应。名利不相应。大菩提相应。眼前活计不相应者。则为正。反此则为邪。正则依。邪则舍。具眼不忘参方志者。本求无上菩提。虽邪正分明。不妄生憎爱。善吾师。不善吾资。但随缘触境。增长道心智眼而已。此本分中最要紧事。其余丛林粥饭习气。万万不宜沾染。亦不必厌恶也。
　　【示元赓】
　　愚鲁恐不精明。伶俐恐不笃摰。道虽从智慧领悟。尤从澄定体合。必向身心切近。日用动静闲。沉细思察。方有真实开豁。当下受用。若于一切行门。不能作助修想。必舍烦取静。方理经典。又于一切经典。不能随文入观。必掩卷趺坐。方理身心。一件事分作三项。不可语至道明矣。从缘荐得相应疾。就体消停得力迟。大乘法门。贵行住坐卧语言施为时荐取。见色闻声嗅香尝味觉触知法处理会。荐取者。荐其本自天成之性真。理会者。会其出障圆明之妙体而已。性真妙体。不卽一切法。不离一切法。试看只今语言动静者。读经看教。打坐思惟。妄想昏沉。惺惺寂寂者。毕竟是个甚么。咄。切勿认贼为子。切勿拨波求水。切勿作水中盐味。色里胶青会。直恁么荐取理会去。
　　【示绪竺】
