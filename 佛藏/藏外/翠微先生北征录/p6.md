<!-- { "loadSidebar": true } -->
　　一日一纲，此久例也。今胡为而有一日两纲者邪？一官一纲，此定制也。今胡为而有一官两纲者邪？私买补纲之弊，毛色虽同，欠及分寸，尚可计也。今以羊易牛，而受纳之司受其情属，不与点对。何欺罔之甚邪？私马换纲之弊，毛色虽同，止惟老病，尚可计也。今以黄为赤，而受纳之司惧其形势，不与拣退。何玩侮之甚邪？有以无顾藉之队部将取押沿路收买皮毛近似者，故令倒死，取剥其皮，以为具文之照验，而不知官纲非常之马已为其所鬻卖矣！交纳之司亦合认其毛色之同异，而详究之余，胡为不法以流配，责以千索，而使百姓、牙侩之售卖者与之同罪也？有以不堪用之私驽而换易者，养以别槽多粟之料，迨其膘壮，乃积以为圣节生辰之献，而不知入队带甲之马已为其所暗代矣！计议多干机宜之官亦合体问其此等之弊，而纠察之余，胡为不究其实犯，用示惩戒，而使副官、属幕之知情者与之同坐也？且公吏违法受赇，皆枉法也，何都大司不用此法邪？马步三司每纲支縻费银一百二十两，付之取押之官以为使用，习以成例。是以三司之取押官，或有侵用而不及其数，则迟以岁月而不与给发，此非枉法之尤者邪？诸路监司公吏，皆重禄也。何都大司公吏而不系重禄邪？江上诸军每纲支縻费银八十两，付之取押之官以为计会，久而成规。其间或被诸军取押之官匿而不发，则尽给羸病而不到地头，此非重禄受财邪？
　　旧马新交，而已没之火印不验也。甲取乙赏，而未追之驿券不问也。三城九河，桥梁之倒弊三十有五，堕溪而漂溺者不之数也。鸡鸣马嘶，道路之峻极者二十有八，坠崖而齑粉者不之计也。马在路患病久，例不许留滞，庶得随纲医治，不知羸枯瘦，椽穿索缚，跬步千里，则一分之病遂变而为百分之病也。何有司之不措置也？马所到驿分，旧制止破一日草料，庶得不致住滞，不知夏秋之间，断桥阻水，动留旬日，则一日之饱果足以充九日之馁也。何有司之不商确也？取买之弊，有司未之尽；牧养之弊，有司未之闻。镇宁、广源之马，买之于横山者，有司未知其利害，武安、抚水之马，诱之于邕管者，有司未知其曲折。房陵、郢京之马草，不给刍茭而给以木叶，何以饱纲羸久枵之腹？三建、九江之马料，不给稻粱而折以钱会，徒以资纲兵博奕之戏。为今之计，莫若革去旧弊，立为定法。
　　先令都大司多方措置，应办茶银钱帛，充积诸监，或名件催理未办，合令权不别项桩积，应副支遣收买。其所在马监与属，尽差经任选人。其买马之数，岁增十纲，则与当举主两员；增二十纲，当举主四员；增三十纲，与改合入官，则与属知所激劝矣。其所在马监差遣，尽差小使臣。其买马之数，亦令岁增十纲，与转一官；增二十纲，与转两官；增三十纲，与转三官，则使臣知所激劝矣。州县之长贰，以买马之增减为黜陟；诸监之官吏，视买马之增减为赏罚，专令台省岁终比较。民有自用己财收买全纲以献于官者，白身与补大使臣；将帅守贰自备己帑收买全纲以献于朝者，亦加优异之恩。劝诱豪户献纲者，亦议优赏。诸监茶盐不敷者，重制典宪，则马政何患其不举也。
　　此马政之大略也。
　　夫兵者，心也；战者，气也。心之不充，则临敌而无定见；气之不足，则遇敌而有畏心。前日胥浦桥、壮观亭之战，皆诸将之无定见也。故与贼众相望，则疑其有一百万、二百万。
　　吁！彼贼而果如是之多也！一马十刍，则二百万之马二十千刍矣！果山积于何所也？一人斗粟，则二百万之卒四十万斛矣！
　　果廪运于何所也？一马行地一丈，而总地几里也？一人占屋半厦，而总屋几营也？当时诸将不知兵家自有成法，未见贼兵尘埃远起，乃弃甲曳兵而走。彼非甘为误国之人也，其心之不充，而无定见以主之耳。
　　兵家之法：三军可夺心。果如是欤？前日花靥镇、安丰军之战，皆诸将之有畏心也。故未与贼众相对，则曰寡不敌众，弱不敌强。吁！彼贼而果如是之众且强也？叠弩为寨，可以绝贼骑之往来，而彼之众不足恃矣！掘池为营，可以阻贼兵之冲突，而彼之强不足逞矣！坚壁不战，吾有以避其锋，而久自挫矣！绝粮不通，吾有以断其后，而终自弊矣！当时诸将不知兵家自有成法，未见贼兵旗帜远出，乃奔溃四走。彼非愿受其失律之诛也，其气之不足，而畏心主之耳。兵家之法：气实则斗。果如是欤？夫一战而胜，犹不能收拾其残溃之卒；脱其不胜，则家基之器甲裹囊，出战之器甲裹囊，皆为贼人所有矣，何敢望于再合也。一战而利，犹不能安于息肩之所；脱其不利，则分留之弓箭枪弩，入队之弓箭枪弩，皆为贼人所有矣，何敢望于复战也？一败之气，三月不间；一败之缺，十胜莫补。是岂可以轻举邪，是岂可以妄动邪？此曹而果知兵邪，则淮北之尘埃虚邪、实邪？马之尘邪，步之尘邪？此曳柴而扬者邪？此顺风而归者邪？七色之尘埃，谁能辨之邪？此曹而果知兵邪，则贼营之烟雾虚邪、实邪？炊烟邪，火烟邪？聚朽木腐草而生者邪？焚仓廪府库而起者邪？此高而走者邪？此低而平者邪？
　　十种之烟雾，谁能晓之邪？十七等之间谍，谁能遣之邪？十二色之采探，谁能分之耶？精锐之兵，疲于转战；新招之卒，昧于教阅。均力之法，何诸将之未谕欤？颍河之败，不战而却；峡石之败，未战而溃。暗伏之法，何诸将之未学欤？破虏之捷方奏未几，犯淮之寇已不可遏，非知兵之士未用于陛下邪？邓城之兵入于广右，清溪之张遁于京西，非知兵之士未归于陛下邪？五福、君基间入江南，青门、直使皆入郑卫，非太乙壬遁之术未献于陛下邪？衮河、邓城不知唐、邓之姓名，磨盘、羊塞不知海泗之虚实，非石六、缺张、二元之徒未投于陛下邪？
　　臣岳贯本开德，世禄互符。伏自角至今，日诵兵家之书，日习兵家之事，日求兵家秘妙之术，日访兵家先达子孙、名将后嗣家传世袭之论。凡事之有系于兵者，无不遍考；地之有关于兵者，无不遍历。器用服食、行阵衣甲之制有资于兵者，无不旁搜远采，以尽其底蕴；山林遗逸、英雄豪杰之士有精于兵者，无不端拜师承，以益其寡陋。以故一步一跬，皆有定制；一分一毫，皆有成法。耳闻目见者，非众所共读之文；口授心传者，非人所同得之学。卫公、武侯不传之妙，臣得其真；韩信、曹公不著之书，臣得其秘。不遇见知，未甘弃逐。于是易真实之兵为章句之士，变汗血之心为选举之学。庆元乙未，应补胶庠，侥幸前列；嘉泰辛酉，应举胄监，滥厕多士。或参或告，凡七八年；若公若私，凡五十战。校定一成，艰苦万状。
　　乃以上书乞罢兵事，触怒权势，致被诬摭妄乱敷奏。重蒙圣慈，将臣免真决，送建宁府编管。猗欤休哉！楚项之将歼，故韩信不死于滕公之手；李唐之将兴，故李靖不死于马邑之难。天将使我国家恢拓海宇，混一区夏，故英雄豪杰之士几死而不死，无生而复生也。伏自丙寅之春，被旨入建，首尾三载，前后五赦。揆之三尺，合放有余，而知遇不逢，寇仇相值。尝据池州中军统制孟思齐，申请臣为副贰矣，未几而思齐有殒星之变。
　　江淮宣抚使吴，辟还臣于幕府矣，未几而有易机之命。三年之间，虽自揆废材不复见用于世，然臣下不忍辜平日抱负之学，上不忍负十年教养之恩。待罪以来，无所用心，日著兵家利害，以备采择。不惟篇帙颇多，亦恐传写闻泄，姑标十策，上干圣听。伏望睿慈降付三省执政、侍从、台谏考览，如臣言不妄，乞送枢省，遍牒诸路将帅，参酌行用。干冒天威，罪当万死。不备。臣岳百拜。
　　
　　
　　
　　卷二治安药石
　　臣岳闻兵法起于黄帝、风后、玄女，授受于鬼谷子、黄石公、少室山人。而富国强兵之事，尤详于《阴符》一经。故将忌三世，出于道书。至于纵横辟阖，亦莫不本于其说。夫黄老氏，好生也，兵武何祖焉？盖兵本于不杀，武在于止戈。《司马法》论杀人所以安人，以战所以止战。是宜道家者流，更相授受无靳也。
　　恭维皇帝陛下视民如伤，偃兵不用。即位以来，百轨顺度，安强之效，超迈前古。粤自奸臣擅朝，专务结托，将不知兵，兵不知战，开衅三边，流毒四海。虽公道开明，元恶翦除，而军国之事，尚廑圣虑。臣愚欲望陛下详黄老氏好生恶杀之意，明《司马法》安人止战之方。兵不得轻举，谋不得妄发。迨夫人材既出，机会可投，则越王夫差之举、光武昆阳之事，有不足为。而前日之败，乃他日大功业之所由成就也。
　　臣岳郊野散材，本非书生，承平日久，莫究所长，例游场屋，滥叨教养。偶自开禧乙丑上书，言韩胄兴兵误国，致被诬摭妄乱敷奏，编置建安，迨至三载。虽君门万里，而畎亩不忘之念，日切于怀。待罪以来，无所用心，谨摭当世利害，编次成集，以备采择。其有机密幽深不敢闻泄者，姑俟他日。今所既者：军国之大计一，边防之要务三，破敌之长技一，将帅之小数八，器用之小节十有三，采探之法五，戒饬将帅之道四，守边待敌之策二，足兵便民之策四。总四十有一篇，分四卷，名曰《治安药石》。即所谓治安不可无兵，犹膏粱不可无药石之义也。
　　伏望圣慈特赐睿旨批降，付三省、枢密院、执政、台谏、侍从考览，如臣所言不谬，乞札付诸道将帅参酌行用。不特使弃逐之驱得著涓埃，上报君父十年教养之恩，亦使山林江湖英雄豪杰之士，知所风晓引领辈出，上副任使。干冒天威，罪当万死。嘉定元年月日国学发解进士、臣华岳谨序
　　
　　
　　
　　卷三治安药石
　　军国大计一
　　△和议
　　臣闻夷狄之为中国患，其来久矣。蛮夷猾夏见于《书》，犭严狁匪茹见于《诗》，鬼方见于《易》，赤狄、白狄、山戎、陆浑、雒戎、戎蛮子见于《春秋》。自后世观之，四夷不庭，征之可也。考之当时舞干之化、薄伐之举、三年之克、五利之议，未尝逞威兵革，以从事于杀戮。而古人于此方且反躬自咎，谦恭退抑，听其自附而信其自去。何邪？盖圣贤论中兴之本，不先于外攘，而先于内修政事。夫子论远人不服，则修文德以来之，而兵武之事绝口不及。如其论至夷狄，乃喻以虎狼之暴，抗以戈戟，则必致于伤人。蚊虻之螫未伤筋骨，决意于一殴者，必被其虿。伯业之盛，二百四十二年之中，莫晋若也。晋之为晋，宜若曲尽夫制外之术矣。而魏绛之答晋侯，顾以和戎狄为中国之福，未尝举征讨之事。严尤、刘贶论周汉之得策，他不暇恤，独以兵连祸结为戒。其间惟善于交通者，皆躐等而取之。
