<!-- { "loadSidebar": true } -->
　　幽州盘山宝积禅师。因于市肆。行见一客人买猪肉。语屠家曰。精底割一斤来。屠家放下刀叉手曰。长史那个不是精底。师于此有省○一日出门。见人舁丧。歌郎振铃云。红轮决定沉西去。未委魂灵往那方。幕下孝子哭曰。哀哀。师忽身心踊跃。归举似马祖。祖印可之○上堂。夫心月孤圆。光吞万象。光非照境。境亦非存。光境俱亡。复是何物。(径山杲云。千年常住一朝僧)禅德。譬如掷剑挥空。莫论及之不及。斯乃空轮无迹。剑刃无亏。若能如是。心心无知。全心即佛。全佛即人。人佛无异。始为道矣(径山杲云。咄咄咄。我王库内无如是刀)○师将顺世。告众曰。有人邈得吾真否。众将所写真呈。皆不契师意。普化出曰。某甲邈得。师曰。何不呈似老僧。普化乃打筋斗而出。师曰。这汉向后掣风狂去在(保福展云。普化掣颠不少。盘山丑拙更多　长芦了撼身云。快活杀我也。若无烁破乾坤底眼孔。争见浑金璞玉。复云。山僧依普化样子。摸得一本。今夜展开。要且大家瞻仰。遂打筋斗归堂)。

　　麻谷宝彻禅师

　　蒲州麻谷山宝彻禅师。侍马祖行次。问。如何是大涅槃。祖曰急。师曰。急个甚么。祖曰。看水○师同南泉二三人去谒径山。路逢一婆。乃问。径山路向甚处去。婆曰。蓦直去。师曰。前头水深过得否。婆曰。不湿脚。师又问。上岸稻得与么好。下岸稻得与么怯。婆曰。总被螃蟹吃却也。师曰。禾好香。婆曰。没气息。师又问。婆住在甚处。婆曰。只在这里。三人至店。婆煎茶一瓶。携盏三只至。谓曰。和尚有神通者即吃茶。三人相顾间。婆曰。看老朽自逞神通去也。于是拈盏倾茶便行。

　　东寺如会禅师

　　湖南东寺如会禅师。始兴曲江人。初谒径山。后参大寂。学徒既众。僧堂床榻为之陷折。时称折床会也。自大寂去世。师常患门徒。以即心即佛之谭。诵忆不已。且谓。佛于何住而曰即心。心如画师而云即佛。遂示众曰。心不是佛。智不是道。剑去远矣。尔万刻舟。时号东寺为禅窟焉(虚堂愚颂云昨日因过竹院西。邻家稚子隔溪啼。山寒水肃半黄落。无数归鸦卜树栖)○相国崔公群。出为湖南观察使。见师问曰。师以何得。师曰。见性得。师方病眼。公讥曰。既云见性。其柰眼何。师曰。见性非眼。眼病何害。公稽首谢之(法眼益云。是相公眼)○公见鸟雀于佛头上放粪。乃问。鸟雀还有佛性也无。师曰有。公曰。为甚么向佛头上放粪。师曰。是伊为甚么不向鹞子头上放○仰山参。师问。汝是甚处人。仰山曰。广南人。师曰。我闻广南有镇海明珠。是否。仰山曰。是。师曰。此珠如何。仰山曰。黑月即隐。白月即现。师曰。还将得来也无。仰山曰。将得来。师曰。何不呈似老僧。仰山叉手近前曰。昨到沩山。亦被索此珠。直得无言可对。无理可伸。师曰。真师子儿。善能哮吼。(蒋山勤云。东寺只索一颗。仰山倾出一栲栳)仰山礼拜了。却入客位。具威仪。再上人事。师才见乃曰。已相见了也。仰山曰。恁么相见莫不当否。师归方丈闭却门。仰山归举似沩山。沩山曰。寂子是甚么心行。仰山曰。若不恁么。争识得他。

　　西堂智藏禅师

　　虔州西堂智藏禅师。虔化廖氏子。参礼大寂。与百丈海禅师。同为入室。皆承印记。一日大寂遣师诣长安。奉书于忠国师。国师问曰。汝师说甚么法。师从东过西而立。国师曰。只这个。更别有。师却从西过东边立。国师曰。这个是马师底。仁者作么生。师曰。早个呈似和尚了也。寻又送书上径山。(语在国一章)属连帅路嗣恭。延请大寂居府。应期盛化。师回郡。得大寂付授衲袈裟。令学者亲近○僧问马祖。离四句绝百非。请师直指西来意。祖曰。我今日劳倦。不能为汝说得。问取智藏。(昭觉云错)其僧乃来问师。师曰。汝何不问和尚。僧曰。和尚令某甲来问上座。师曰。我今日头痛。不能为汝说得。问取海兄去。(昭觉云错)僧又去问海百丈和尚。海曰。我到这里。却不会。(昭觉云错)僧乃举似马祖。祖曰。藏头白。海头黑(昭觉云。错错　沩山喆云。这僧与么问。马师与么答。离四句绝百非。智藏海兄都不知。会么。不见道。马驹踏杀天下人　五祖演云。马大师无着惭惶处。只道得个藏头白海头黑。这僧担一檐懵懂。换得一个不会。若也眼似流星。多少人失钱遭罪　昭觉勤云。若是明眼汉。一举便知落处。白云先师道。这僧担一檐懵懂。换得个不安乐。马大师道藏头白海头黑。白云拈云。风后先生。只知其一。不知其二。只如山僧下五个错。且道。落在什么处莫将闲学解。埋没祖师心　高峰妙云。马师父子一门。非特佛口蛇心。亦善六韬三略。这僧若无诸葛孔明之作。管取丧身失命　天奇瑞云。这僧欲出淤泥。不知转陷淤泥。大师就水推船。算来水涸船停藏公虽是明中舍施。不如海公暗里填还。看来三个宗师。被个挑脚汉弄得。家返宅乱。至今父子不和。还有解交者么。良久丢下杖子。入寝室　径山信云。这僧非惟眼瞎。亦复耳聋。颂云。檐前风过白云斜。几度笙歌意转赊。犬吠夜深途路客。为贪花柳未归家)○马祖一日问师曰。子何不看经。师曰。经岂异邪。祖曰。然虽如此。汝向后为人也须得。师曰。智藏病思自养。敢言为人。祖曰。子末年必兴于世。师便礼拜○李尚书。尝问僧。马大师有甚么言教。僧曰。大师或说即心即佛。或说非心非佛。尚书曰。总过这边。尚书却问师。马大师有甚么言教。师呼李翱。尚书应诺。师曰。鼓角动也○僧问。有问有答。宾主历然。无问无答时如何。师曰。怕烂却那(有僧举问长庆棱。长庆云。相逢尽道休官去。林下何曾见一人　雪窦显云。何不与本分草料)○师住西堂。后有一俗士问。有天堂地狱否。师曰有。曰有佛法僧宝否。师曰有。更有多问。尽答言有。曰和尚恁么道莫错否。师曰。汝曾见尊宿来邪。曰某甲曾参径山和尚来。师曰。径山向汝作么生道。曰他道一切总无。师曰。汝有妻否。曰有。师曰。径山和尚有妻否。曰无。师曰。径山和尚道无即得。俗士礼谢而去。

　　章敬怀晖禅师

　　京兆府章敬寺怀晖禅师。泉州谢氏子。百丈和尚。令僧来候。师上堂次。展坐具。礼拜了起来。拈师一只靸鞋。以衫袖拂却尘了。倒覆向下。师曰。老僧罪过(黄龙心云。百丈逞尽神通。不消章敬道个老僧罪过　鼓山圭云。黄龙孟八郎。犹欠一着在。只知百丈逞神通。殊不知百丈伎俩俱尽。只知章敬道个老僧罪过。不知章敬一款便招。会么。蛇吞虾蟆犹自可。更有蜈蚣在后头)○有僧来。绕师三匝。振锡而立。师曰。是是。(长庆棱代云。和尚佛法身心何在)其僧又到南泉。亦绕南泉三匝。振锡而立。南泉曰。不是不是。此是风力所转。终成败坏。僧曰。章敬道是。和尚为甚么道不是。南泉曰。章敬即是。是汝不是(长庆棱云。和尚是甚么心行　云居锡云。章敬未必道是。南泉未必道不是。又云。这僧当初但持锡出去恰好　径山杲举麻谷持锡到章敬绕禅床三匝。振锡一下。卓然而立云。纯钢打就生铁铸成。章敬云。是是。妙喜云。锦上铺花三五重。麻谷又持锡到南泉。绕禅床三匝。振锡一下。卓然而立。妙喜云。已纳败阙了也。南泉云不是不是。妙喜云。柳上更着杻。麻谷云。章敬道是。和尚为甚么道不是。妙喜云。愁人莫向愁人说。南泉云。章敬则是。是汝不是。此是风力所转。终成败坏。妙喜云。试把火照看。南泉。面皮厚多少。复召大众云。云门恁么批判。且道肯他不肯他　楚石琦云。麻谷绕床振锡。参礼常仪。为什么章敬道是。南泉道不是。苦瓠连根苦。甜瓜彻蒂甜　天奇瑞云。大凡行脚。须具个参方正眼。免被诸方笼罩。盖因其僧用处不明。所以受人处分。章敬随波逐浪。南泉截断众流。若是从容中道泛应曲。当如龙得水。似虎靠山。若是寻香逐气。滞迹迷踪。如羊触籓。似猿在槛。此僧须乃大用盈怀。争奈谙含来处。如今有持锡到山僧处。绕床三匝。振锡而立。山僧只问他是什么。免得这僧向是非里走)。

　　大珠慧海禅师

　　越州大珠慧海禅师。建州朱氏子。初参马祖。祖问。从何处来。曰越州大云寺来。祖曰。来此拟须何事。曰来求佛法。祖曰。我这里一物也无。求甚么佛法。自家宝藏不顾。抛家散走作么。曰阿那个是慧海宝藏。祖曰。即今问我者。是汝宝藏。一切具足。更无欠少。使用自在。何假外求。师于言下自识本心。不由知觉。踊跃礼谢。师事六载。自撰顿悟入道要门论一卷。法侄玄晏。窃出江外。呈马祖。祖览讫。告众曰。越州有大珠。圆明光透自在。无遮障处也○僧问。如何得大涅槃。师曰。不造生死业。曰如何是生死业。师曰。求大涅槃。是生死业。舍垢取净。是生死业。有得有证。是生死业。不脱对治门。是生死业。曰云何即得解脱。师曰。本自无缚。不用求解。直用直行。是无等等○有三藏法师问。真如有变易否。师曰。有变易。三藏曰。禅师错也。师却问三藏。有真如否。曰有。师曰。若无变易。决定是凡僧也。岂不闻。善知识者。能回三毒。为三聚净戒。回六识为六神通。回烦恼作菩提。回无明为大智。真如若无变易。三藏真是自然外道也。三藏曰。若尔者。真如即有变易也。师曰。若执真如有变易。亦是外道○源律师问。和尚修道。还用功否。师曰用功。曰如何用功。师曰。饥来吃饭。困来即眠。曰一切人总如是。同师用功否。师曰不同。曰何故不同。师曰。他吃饭时不肯吃饭。百种须索。睡时不肯睡。千般计较。所以不同也。律师杜口。

　　泐潭法会禅师

　　洪州泐潭法会禅师。问马祖。如何是祖师西来意。祖曰。低声近前来向汝道。师便近前。祖打一掴曰。六耳不同谋。且去来日来。师至来日。独入法堂曰。请和尚道。祖曰且去。待老汉上堂出来问。与汝证明。师忽有省。遂曰。谢大众证明。乃绕法堂一匝便去。

　　杉山智坚禅师

