<!-- { "loadSidebar": true } -->
　　西川定慧禅师。初参罗山。罗山问。甚么处来。师曰。远离西蜀。近发开元。却近前问。即今事作么生。罗山揖曰。吃茶去。师拟议。罗山曰。秋气稍热去。师出至法堂。叹曰。我在西蜀峨嵋山脚下。拾得一只蓬蒿箭。拟拨乱天下。今日打罗山寨。弓折箭尽也。休休。乃下参众。罗山来日上堂。师出问。豁开户牖。当轩者谁。罗山便喝。师无语。罗山曰。毛羽未备。且去。师因而抠衣。久承印记○后谒台州胜光。胜光坐次。师直入身边。叉手而立。胜光问甚处来。师曰。犹待答话在。便出。胜光拈得拂子。趁至僧堂前。见师乃提起拂子曰。阇黎唤这个作甚么。师曰。敢死喘气。胜光低头归方丈。

　　天竺义澄禅师(罗山闲法嗣)

　　虔州天竺义澄常真禅师。在罗山数载。后因罗山示疾。师问。百年后忽有人问。和尚以何指示。罗山乃放身便倒。师从此契悟。即礼谢。

　　罗汉桂琛禅师(玄沙备法嗣)

　　漳州罗汉院桂琛禅师。常山李氏子。登戒学毗尼。一日为众升台。宣戒本布萨已。乃曰。持戒但律身而已。非真解脱也。依文作解。岂发圣智乎。于是访南宗。初谒云居。雪峰参讯勤恪。然犹未有所见。后造玄沙。一言启发。廓尔无惑。玄沙问。三界唯心。汝作么生会。师指倚子曰。和尚唤这个作甚么。曰倚子。师曰。和尚不会三界唯心。曰我唤这个作竹木。汝唤作甚么。师曰。桂琛亦唤作竹木。曰尽大地觅一个会佛法底人不可得。师自尔愈加激励○漳牧王公。建精舍。曰地藏。请师开法。后迁罗汉。大阐玄要○一日同中塔侍玄沙。玄沙打中塔一棒曰。就名就体。中塔不对。玄沙乃问师。作么生会。师曰。这僧着一棒。不知来处○僧报曰。保福已迁化也。师曰。保福迁化。地藏入塔(僧问法眼益。古人意旨如何。法眼云。苍天苍天)○保福僧到。师问。彼中佛法如何。曰有时示众道。塞却你眼。教你觑不见。塞却你耳。教你听不闻。坐却你意。教你分别不得。师曰。吾问你。不塞你眼。见个甚么。不塞你耳。闻个甚么。不坐你意。作么生分别(东禅齐云。那僧闻了。忽然省去。更不他游。上座如今还会么。若不会。每日见个甚么　径山杲云。富嫌千口少。贫恨一身多)○请保福斋。令人传语曰。请和尚慈悲降重。保福曰。慈悲为阿谁。师曰。和尚恁么道。浑是不慈悲○问僧甚处来。曰秦州。师曰。将得甚么物来。曰不将得物来。师曰。汝为甚么对众谩语。其僧无对。师却问。秦州岂不是出莺鹉。曰莺鹉出在陇西。师曰。也不较多(沩山喆云。这僧新从秦州来。为什么道对众谩语。要会么。作客殷勤。带累主人拖泥涉水)○王太傅。上雪峰。施众僧衣。时从弇上座不在。师弟代上名受衣。从弇归。弟曰。某甲为师兄上名了。从弇曰。汝道我名甚么。弟无对。师代曰。师兄得恁么贪。又曰。甚么处是贪处。又代曰。两度上名(云居锡云。甚么处是弇上座两度上名处)○师与长庆保福入州。见牡丹障子。保福曰。好一朵牡丹花。长庆曰。莫眼花。师曰。可惜许一朵花(报慈遂云。三尊宿语。还有亲疏也无。只如罗汉恁么道。落在甚么处　黄龙心云。据此三人见处。一人超佛越祖。一人自利利他。一人谩己。却问僧。你道自谩底是谁。僧云莫眼华。师云。此去更深夜静。迥绝无人处。更去共伊商量始得)。

　　安国慧球禅师(玄沙备法嗣)

　　福州安国院慧球寂照禅师。(亦曰中塔)泉州莆田人也。玄沙室中。参讯居首。因问。如何是第一月。玄沙曰。用汝个月作么。师从此悟入○梁开平二年。玄沙将示灭。闽帅王氏。遣子至问疾。仍请密示继踵说法者谁。玄沙曰。球子得。王默记遗旨。乃问鼓山。卧龙法席。孰当其任。鼓山举城下宿德具道眼者。十有二人。至开堂日。官僚与僧侣。俱会法筵。王忽问众曰。谁是球上座。于是众人指出师。王氏便请升座○上堂曰。我此间粥饭因缘。为兄弟举唱。终是不常。欲得省要。却是山河大地。与汝发明。其道既常。亦能究竟。若从文殊门入者。一切无为。土木瓦砾。助汝发机。若从观音门入者。一切音响。虾蟆蚯蚓。助汝发机。若从普贤门入者。不动步而到。以此三门方便示汝。如将一只折箸。搅大海水。令彼鱼龙知水为命。会么。若无智眼而审谛之。任汝百般巧妙。不为究竟。

　　大章契如庵主(玄沙备法嗣)

　　福州大章山契如庵主。本郡人也。志探祖道。预玄沙之室。颖悟幽旨。玄沙记曰。子禅已逸格。则他后要一人持立也无。师自此不务聚徒。不畜童侍。隐于小界山。到大朽杉若小庵。但容身而已○僧问云台钦和尚。如何是真言。钦曰。南无佛陀耶。师别曰。作么作么○清豁冲煦二长老。向师名未尝会遇。一旦同访之。值师采粟。豁问。道者。如庵主在何所。师曰。从甚么处来。曰山下来。师曰。因甚么得到这里。曰这里是甚么处所。师揖曰。那下吃茶去。二公方省是师。遂诣庵所晤坐。左右不觉。及夜睹豺虎。奔至庵前。自然驯绕。

　　国清师静上座(玄沙备法嗣)

　　天台国清寺师静上座。始遇玄沙。示众曰。汝诸人。但能一生如丧考妣。吾保汝究得彻去。师蹑前语。问曰。只如教中道。不得以所知心。测度如来无上知见。又作么生。玄沙曰。汝道究得彻底所知心。还测度得及否。师从此信入。

　　招庆道匡禅师(长庆棱法嗣)

　　泉州招庆院道匡禅师。潮州人也。棱和尚。始居招庆。师乃入室参侍。遂作桶头。常与众僧语话。一日长庆见。乃曰。你每日口唠唠底作么。师曰。一日不作。一日不食。长庆曰。与么则磨弓错箭去也。师曰。专待尉迟来。长庆曰。尉迟来后如何。师曰。教伊筋骨遍地。眼睛突出。长庆便出去。洎长庆被召。师继踵住持。

　　鹫岭明远禅师(长庆棱法嗣)

　　襄州鹫岭明远禅师。初参长庆。长庆问。汝名甚么。师曰明远。长庆曰。那边事作么生。师曰。明远退两步。长庆曰。汝无端退两步作么。师无语。长庆曰。若不退步。争知明远。师乃谕旨。

　　报慈光云禅师(长庆棱法嗣)

　　福州报慈院光云慧觉禅师。问僧。近离甚处。曰卧龙。师曰。在彼多少时。曰经冬过夏。师曰。龙门无宿客。为甚在彼许多时。曰师子窟中无异兽。师曰。汝试作师子吼看。曰若作师子吼。即无和尚。师曰。念汝新到。放汝三十棒(雪窦显云。奇怪诸禅德。若平展则两不相伤。据令则彼此俱险。还检点得么)○闽王问。报慈与神泉相去近远。师曰。若说近远。不如亲到。师却问。大王日应千差。是甚么心。王曰。甚么处得心来。师曰。岂有无心者。王曰。那边事作么生。师曰。请向那边问。王曰。大师谩别人即得。

　　广严咸泽禅师(长庆棱法嗣)

　　杭州灵隐山广严院咸泽禅师。初参保福。保福问。汝名甚么。师曰咸泽。保福曰。忽遇枯涸者如何。师曰。谁是枯涸者。保福曰。我是。师曰。和尚莫谩人好。保福曰。却是汝谩我。

　　新罗龟山和尚(长庆棱法嗣)

　　新罗国龟山和尚。有人举裴相国启建法会。问僧。看甚么经。曰无言童子经。公曰。有几卷。曰两卷。公曰。既是无言。为甚么却有两卷。僧无对。师代曰。若论无言。非唯两卷。

　　太傅王延彬居士(长庆棱法嗣)

　　太傅王延彬居士。一日入招庆佛殿。指钵盂问殿主。这个是甚么钵。殿主曰。药师钵。公曰。只闻有降龙钵。殿主曰。待有龙即降。公曰。忽遇拏云护浪来时作么生。殿主曰。他亦不顾。公曰。话堕也(玄沙备云。尽你神力。走向甚么处去　保福展云。归依佛法僧　百丈恒。作覆钵势　云门偃云。他日生天。莫孤负老僧　沩山喆云。殿主只知瞻前。不知顾后。太尉神威既逞。殿主钵盂犹覆。大沩当时若见他道。拏云护浪来时如何。托起钵盂道。尽汝神力。直饶八大龙王来。也只得振威[后-口+匕]愬)○长庆谓太傅曰。雪峰竖拂子示僧。其僧便出去。若据此僧。合唤转痛与一顿。公曰。是甚么心行。长庆曰。洎合放过○公到招庆煎茶。朗上座。与明招把铫。忽翻茶铫。公问。茶炉下是甚么。朗曰。捧炉神。公曰。既是捧炉神。为甚么翻却茶。朗曰。事官千日。失在一朝。公拂袖便出。明招曰。朗上座。吃却招庆饭了。却向外边打野榸。朗曰。上座作么生。招庆曰。非人得其便(雪窦显云。当时但踏倒茶垆　沩山喆云。王太傅。大似相如夺璧。怒发冲冠。明招也是忍俊不禁。难逢快便。大沩若做朗上座。当时见问。但呵呵大笑。何故。见之不取。千载难追)。

　　报恩道熙禅师(保福展法嗣)

　　漳州报恩院道熙禅师。初与保福送书。上泉州王太尉。太尉问。漳南和尚。近日还为人也无。师曰。若道为人。即屈着和尚。若道不为人。又屈着太尉。来问太尉曰。道取一句。太尉曰。待铁牛能啮草。木马解含烟。师曰。某甲惜口吃饭。太尉良久又问。驴来马来。师曰。驴马不同途。太尉曰。争得到这里。师曰。特谢太尉领话。

　　招庆省僜禅师(保福展法嗣)

　　泉州招庆院省僜净修禅师。初参保福。保福一日入大殿。睹佛像。乃举手问师曰。佛恁么意作么生。师曰。和尚也是横身。保福曰。一撅我自收取。师曰。和尚非唯横身。保福然之。

　　天竺子仪禅师(鼓山晏法嗣)

　　杭州天竺子仪心印水月禅师。温州乐清陈氏子。初游方。谒鼓山。问曰。子仪三千里外。远投法席。今日非时上来。乞师非时答话。鼓山曰。不可钝置仁者。师曰。省力处如何。鼓山曰。汝何费力。师于此有省。

　　白云智作禅师(鼓山晏法嗣)

　　建州白云智作真寂禅师。永真朱氏子。礼鼓山披剃。一日鼓山上堂。召大众。众皆回眸。鼓山披襟示之。众罔措。唯师朗悟厥旨。入室印证。又参次。鼓山召曰。近前来。师近前。鼓山曰。南泉唤院主。意作么生。师敛手端容。退身而立。鼓山莞然奇之。

　　鼓山智岳禅师(鼓山晏法嗣)

　　福州鼓山智岳了宗禅师。本郡人也。初游方。至鄂州黄龙。问久向黄龙。及乎到来。只见赤斑蛇。黄龙曰。汝只见赤斑蛇。且不识黄龙。师曰。如何是黄龙。黄龙曰。淊淊地。师曰。忽遇金翅鸟来。又作么生。黄龙曰。性命难存。师曰。恁么则被他吞却去也。黄龙曰。谢阇黎供养。师便礼拜。

　　报国照禅师(龙华照法嗣)

