<!-- { "loadSidebar": true } -->
　　昔有二庵主住庵。旬日不相见。忽相会。上庵主问下庵主。多时不相见。向甚么处去。下庵主曰。在庵中。造个无缝塔。上庵主曰。某甲也要造一个。就兄借取塔样子。下庵主曰。何不早说。恰被人借去了也(法眼益云。且道。是借他样。不借他样)。
　　昔有一庵主。见僧来。竖起火筒曰。会么。曰不会。庵主曰。三十年用不尽底。僧却问。三十年前。用个甚么。庵主无对(归宗柔代云。也要知)。
　　昔有一老宿。因江南国主问。予有一头水牯牛。万里无寸草。未审向甚么处放。老宿无对(归宗柔代云。好处放)。
　　昔有一老宿。问僧甚么处来。僧曰。牛头山礼拜祖师来。老宿曰。还见祖师么。僧无对(归宗柔代云大似不相信)。
　　昔有一老宿。有偈曰。五蕴山头一段空。同门出入不相逢。无量劫来赁屋住。到头不识主人公(有老宿云。既不识他。当初问甚么人赁)。
　　僧问老宿。如何是密室中人。老宿曰。有客不答话(玄沙备云。何曾密　归宗柔。别老宿云。你因甚么得见)。
　　昔有一老宿。因僧问。魂兮归去来。食我家园葚。如何是家园葚(报慈遂代云。是亦食不得。法灯钦云。污却你口)。
　　昔有一老宿曰。祖师九年面壁。为访知音。若恁么会得。吃铁棒有日在。又一老宿曰。祖师九年面壁。何不惭惶。若恁么会得。更买草鞋行脚三十年(琅琊觉云。既不然。且道。祖师面壁意作么生。良久云。欲得不招无间业。莫谤如来正法轮　天童杰举琅琊语了云。二老宿敲砖打瓦。琅琊和尚。画虎成狸。诸人要见祖师面壁底意旨么。穷坑难满)。
　　昔有一老宿。因僧问。师子捉兔。亦全其力。捉象亦全其力。未审全个甚么力。老宿曰。不欺之力(法眼益别云。不会古人语)。
　　昔有一老宿曰。这一片田地。分付来多时也。我立地待汝构去(法眼益云。山僧如今坐地。待汝构去。还有道理也无。那个亲。那个疎。试裁断看)。
　　昔有老宿。畜一童子。并不知轨则。有一行脚僧到。乃教童子礼仪。晚间见老宿外归。遂去问讯。老宿怪讶。遂问童子曰。阿谁教你。童曰。堂中某上座。老宿唤其僧来问。上座傍家行脚。是甚么心行。这童子养来。二三年了。幸自可怜生。谁教上座教坏伊。快束装起去。黄昏雨淋淋地被趂出(法眼益云。古人恁么显露。些子家风甚怪。且道。意在于何)。
　　昔有僧。到曹溪。时守衣钵僧。提起衣曰。此是大庾岭头。提不起底。僧曰。为甚么在上座手里。僧无对(云门偃云。彼此不了。又云将谓是师子儿)。
　　昔有老宿。问一座主。疏钞解义广略如何。座主曰。钞解疏。疏解经。老宿曰。经解甚么。座主无对。
　　昔高丽国。来钱塘。刻观音圣像。及舁上船。竟不能动。因请入明州开元寺供养。后有设问。无剎不现身。圣像为甚不去高丽国(长庆棱云。现身虽普。覩相生偏。法眼益别云。识得观音未)。
　　泗州塔前。一僧礼拜。有人问。上座日日礼拜。还见大圣么(法眼益代云。汝道礼拜是甚么义)。
　　泗州塔头侍者。及时鎻门。有人问。既是三界大师。为甚么被弟子鎻。侍者无对(法眼益代云。弟子鎻。大师鎻　法灯钦代云。还我鎻匙来。又老宿代云。吉州鎻。虔州鎻)。
　　圣僧像。被屋漏滴。有人问僧。既是圣僧。为甚么有漏。僧无对(韶国师代云。无漏不是圣僧)。
　　有人问僧。点甚么灯。僧曰。长明灯。曰甚么时点。曰去年点。曰长明何在。僧无语(长庆棱代云。若不如此。知公不受人谩　法眼益别云。利动君子)。
　　有座主。念弥陀名号次。小师唤和尚。及回顾。小师不对。如是数四。和尚叱曰。三度四度唤。有甚么事。小师曰。和尚几年唤他即得。某甲纔唤便发业(法灯钦代云。咄叱)。
　　有僧。与童子上经了。令持经着函内。童子曰。某甲念底。着向那里(法灯钦代云汝念甚么经)。
　　有僧。入冥见地藏菩萨。地藏问。你平生修何业。僧曰。念法华经。曰止止不须说。我法妙难思。为是说是不说。僧无对(归宗柔代云。此回归去。敢为流通)。
　　盐官会下。有一主事僧。忽见一鬼使来追。僧告曰。某甲身为主事。未暇修行。乞容七日得否。使曰。待为白王。若许。即七日后来。不然须臾便至。言讫不见。至七日后。复来觅其僧。了不可得。后有人举问一僧。若被觅着时。如何抵拟他(洞山价代云。被他觅得也)。
　　台州六通院僧。欲渡船。有人问。既是六通。为甚么假船。僧无对(天台韶国师代云。不欲惊众)。

　　亡名宰官(七则)

　　洪州太守宋令公。一日大宁寺僧。陈乞请第二座开堂。公曰。何不请第一座。众无语(法眼益代云不劳如此)。
　　江南相冯延巳。与数僧。游钟山。至一人泉问。一人泉许多人争得足。一僧对曰。不教欠少。延巳不肯。乃别曰。谁人欠少(法眼益别云。谁是不足者)。
　　官人问。僧名甚么。曰无拣。官人曰。忽然将一椀沙与上座。又作么生。曰谢官人供养(法眼益别云。此犹是拣底)。
　　广南有僧住庵。国主出猎。左右报庵主。大王来请起。庵主曰。非但大王来。佛来亦不起。王问。佛岂不是汝师。庵主曰是。王曰。见师为甚么不起(法眼益代云。未足酬恩)。
　　福州洪塘桥上有僧列坐。官人问。此中还有佛么。僧无对(法眼益代云汝是甚么人)。
　　昔有官人。入镇州天王院。覩神像。因问院主曰。此是甚么功德。曰护国天王。曰祇护此国。徧护余国。曰在秦为秦。在楚为楚。曰腊月二十九日。打破镇州城。天王向甚处去。院主无对。
　　昔有官人。作无鬼论。中夜挥毫次。忽见一鬼出云。汝道无。我聻(五祖演云。老僧当时若见。但以手作鹁鸠觜。向伊道谷呱呱)。

　　亡名行者(五则)

　　昔有道流。在佛殿前。背佛而坐。僧曰。道士莫背佛。道流曰。大德本教中道。佛身充满于法界。向甚么处坐得。僧无对(法眼益代云。识得汝)。
　　有一行者。随法师入佛殿。行者向佛而唾。师曰。行者少去就。何以唾佛。行者曰。将无佛处来。与某甲唾。师无对　(沩山佑云。仁者却不仁者。不仁者却仁者　仰山寂。代法师云。但唾行者。又云。行者若有语。即向伊道。还我无行者处来)。
　　死鱼浮于水上。有人问僧。鱼岂不是以水为命。僧曰是。曰为甚么却向水中死。僧无对(杭州天龙机和尚代云。是伊为甚么不去岸上死)。
　　鹞子趂鸽子。飞向佛殿栏干上颤。有人问僧。一切众生。在佛影中。常安常乐。鸽子见佛。为甚么却颤。僧无对(法灯钦代云。怕佛)。
　　昔有一僧。去覆船。路逢一卖盐翁。僧问。覆船路向甚么处去。翁良久。僧再问。翁曰。你患聋那。僧曰。你向我道甚么。翁曰。向你道覆船路。僧曰。翁莫会禅么。翁曰。莫道会禅。佛法也会尽。僧曰。你试说看。翁挑起盐篮。僧曰难。翁曰。你唤这个作甚么。僧曰盐。翁曰。有甚么交涉。僧曰。你唤作甚么。曰不可更向你道是盐。

　　亡名道婆(五则)

　　昔有婆子。供养一庵主。经二十年。常令一二八女子。送饭给侍。一日令女子抱定曰。正恁么时如何。庵主曰。枯木倚寒岩。三冬无暖气。女子举似婆。婆曰。我二十年。祇供养得个俗汉。遂遣出烧却庵(径山信云。冷地看来。遮婆子也不唧[口*留]。何待遣出遮僧方烧却。且道。双髻意落在甚么处。具眼者辨看)。
　　昔有一僧。参米胡。路逢一婆住庵。僧问。婆有眷属否。曰有。僧曰。在甚么处。曰山河大地。若草若木。皆是我眷属。僧曰。婆莫作师姑来否。曰汝见我是甚么。僧曰俗人。婆曰。汝不可是僧。僧曰。婆莫混滥佛法好。婆曰。我不混滥佛法。僧曰。汝恁么。岂不是混滥佛法。婆曰。你是男子。我是女人。岂曾混滥。
　　庞行婆。入鹿门寺设斋。维那请意旨。婆拈梳子。插向髻后曰。回向了也。便出去。
　　温州陈道婆。甞徧扣诸方名宿。后于长老山净和尚语下发明。有偈曰。高坡平顶上。尽是采樵翁。人人尽怀刀斧意。不见山花映水红。
　　昔有施主妇人。入院行众僧随年钱。僧曰。圣僧前着一分。妇人曰。圣僧年多少。僧无对(法眼益代云。心明满处即知)。

　　宋世玉音


　　宋太宗皇帝

　　宋太宗皇帝。一日幸相国寺。见僧看经。问曰。是甚么经。僧曰。仁王经。帝曰。既是寡人经。因甚却在卿手里。僧无对(雪窦显代云。皇天无亲。唯德是辅)○幸开宝塔。问僧。卿是甚人。对曰塔主。帝曰。朕之塔。为甚么卿作主。僧无对(雪窦显代云。合国咸知)○一日因僧朝见。帝问。甚处来。对曰。庐山卧云庵。帝曰。朕闻卧云深处不朝天。为甚到此。僧无对(雪窦显代云难逃至化)○僧入对次。奏曰。陛下还记得么。帝曰。甚处相见来。奏曰。灵山一别。直至如今。帝曰。卿以何为验。僧无对(雪窦显代云。贫道得得而来)○京寺回禄。藏经悉为煨烬。僧欲乞宣赐。召问。昔日摩腾不烧。如今为甚却烧。僧无对(雪窦显代云。陛下不忘付嘱)○帝甞梦神人。报曰。请陛下发菩提心。因早朝宣问左右街。菩提心作么生发。皆无对(雪窦显代云。实谓今古罕闻)○智寂大师。进三界图。帝问。朕在那一界中。智寂无对(保宁勇代云。陛下何处不称尊)○一日朝罢。帝擎钵。问丞相王随曰。既是大庾岭头提不起。为甚么却在朕手里。随无对。

　　徽宗皇帝

　　徽宗皇帝。政和三年。嘉州巡捕官奏。本部路傍。有大古树。因风摧折中有。一僧禅定。须发被体。指爪遶身。帝降旨令肩舆入京。命西天总持三藏。以金磬出其定。遂问何代僧。曰我乃东林远法师之弟。名慧持。因游峨嵋。入定于树。远法师无恙否。三藏曰。远法师晋人也。化去七百年矣。持不复语。三藏问。师既至此。欲归何所。持曰。陈留县。复入定。帝制三偈。令绘像颁行。偈曰。七百年来老古锥。定中消息许谁知。争如只履西归去。生死何劳木作皮。藏山于泽亦藏身。天下无藏道可亲。寄语庄周休拟议。树中不是负趍人。有情身不是无情。彼此人人定里身。会得菩提本无树。不须辛苦问卢能。

　　孝宗皇帝

　　孝宗皇帝。宣问灵隐佛照光禅师曰。释迦佛入山修道。六年而成。所成者何事。请师明说。对曰。将谓陛下忘却。

　　教外别传卷十六(终)



