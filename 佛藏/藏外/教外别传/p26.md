<!-- { "loadSidebar": true } -->
　　杭州大慈山寰中禅师。蒲坂卢氏子。参百丈受心印。辞往南岳常乐寺。结茅山顶。一日南泉至问。如何是庵中主。师曰。苍天苍天。南泉曰。苍天且置。如何是庵中主。师曰。会即便会。莫忉忉。南泉拂袖而出○后住大慈。上堂山僧不解答话。只能识病。时有僧出。师便归方丈(法眼益云。众中唤作病在目前不识　报慈遂云。且道。大慈识病不识病。此僧出来。是病不是病。若言是病。每日行住。不可总是病。若言不是病。出来又作么生　雪窦显云。大凡扶竖宗乘。须辨个得失。且大慈识病不答话。时有僧出。便归方丈。雪窦识病不答话。或有僧出。劈脊便棒。诸方识病不答话。有僧出。必然别有长处。敢有一个动着。大唐天子只三人　虚堂愚颂云。轻如毫末重如山。地角天涯去复还。黄叶陨时风骨露。水边依旧石斓班)○赵州问。般若以何为体。师曰。般若以何为体。赵州大笑而出。明日赵州扫地次。师曰。般若以何为体。赵州置帚。付掌大笑。师便归方丈(雪窦显云。前来也笑。后来也笑。笑中有刀。大慈还识么。直饶识得。也未免丧身失命　沩山喆云。才见呵呵大笑。便与一掌。明日又问。待伊大笑。又与一掌。大慈若下得这两掌。赵州若不对他。可谓生铁铸就。风吹不入汉。大凡宗师一等是摇撼乾坤。直教如旱天霹雳。万里无云轰一声。教他眼目定动。岂不俊哉。要识赵州大慈么。莫怪从前多意气。他家曾谒圣明君　黄龙新云。赵州金鍮不辨玉石不分。直饶分去。也未梦见大慈在　黄龙震云。般若非是无体。二老不能知。般若非是无用。二老不能用。若也能知能用。一言可以截断众纷。何必再三　南华昺云。两个汉。只解掩耳偷铃。不解移风易俗。或有问南华。般若以何为体。劈脊便打。待伊眼目定动。却问般若以何为体。灵利汉。忽然踏着。必定自知落处)○僧辞。师问。甚么处去。曰江西去。师曰。我劳汝一段事得否。曰和尚有甚么事。师曰。将取老僧去得么。曰更有过于和尚者。亦不能将去。师便休。僧后举似洞山。洞山曰。阇黎争合恁么道。曰和尚作么生。洞山曰。得(法眼益别云。和尚若去。某甲提笠子　汾阳昭代云。知汝力微　净因成云。这僧可谓担头不泊蝇。是则当如是。要且只是孤生独死底汉　天童觉云。大慈合伴不着。这僧不如独行。也须是恁么始得。直饶大慈古佛。也不奈这担板汉何。且道。别有什么长处)○洞山又问其僧。大慈别有甚么言句。曰有时示众曰。说得一丈。不如行取一尺。说得一尺。不如行取一寸洞山曰。我不恁么道。曰和尚作么生。洞山曰。说取行不得底。行取说不得底(洛浦安云。行说俱到。即本分事无。行说俱不到。即本分事在　云居锡云。行时无说路。说时无行路。不说不行时。合行甚么路)。

　　平田普岸禅师(百丈海法嗣)

　　天台平田普岸禅师。洪州人也。于百丈门下得旨。访茂源和尚。茂源才起迎。师近前把住曰。开口即失。闭口即丧。去此二途。请师别道。茂源以手掩鼻。师放开曰。一步较易。两步较难。茂源曰。著甚死急。师曰。若非是师。不免诸方点检○临济访师。到路口。先逢一嫂在田使牛。临济问嫂。平田路向甚么处去。嫂打牛一棒曰。这畜生。到处走到。此路也不识。临济又曰。我问你平田路向甚么处去。嫂曰。这畜生。五岁尚使不得。临济心语曰。欲观前人。先观所使。便有抽钉拔楔之意。及见师。师问。你还曾见我嫂也未。临济曰。已收下了也。师遂问。近离甚处。临济曰。江西黄檗。师曰。情知你见作家来。临济曰。特来礼拜和尚。师曰。已相见了也。临济曰。宾主之礼。合施三拜。师曰。既是宾主之礼。礼拜著。

　　石霜性空禅师(百丈海法嗣)

　　潭州石霜山性空禅师。僧问。如何是祖师西来意。师曰。如人在千尺井中。不假寸绳出得。此人。即答汝西来意。僧曰。近日湖南畅和尚出世。亦为人东语西话。师唤沙弥。拽出这死尸著(沙弥即仰山。仰山后问耽源。如何出得井中人。耽源曰。咄痴汉。谁在井中。仰山复问沩山。沩山召慧寂。仰山应诺。沩山曰。出也。仰山住后。常举前语谓众曰。我在耽源处得名。沩山处得地)。

　　古灵神赞禅师(百丈海法嗣)

　　福州古灵神赞禅师。本州大中寺受业。后行脚遇百丈开悟。却回受业。本师问曰。汝离吾在外。得何事业。曰并无事业。遂遣执役。一日因澡身。命师去垢。师乃拊背曰。好所佛堂。而佛不圣。本师回首视之。师曰。佛虽不圣。且能放光。本师又一日在牕下看经。蜂子投牕纸求出。师睹之曰。世界如许广阔。不肯出。钻他故纸。驴年去。遂有偈曰。空门不肯出。投窗也大痴。百年钻故纸。何日出头时。本师置经问曰。汝行脚遇何人。吾前后见汝发言异常。师曰。某甲蒙百丈和尚。指个歇处。今欲报慈德耳。本师于是告众致斋。请师说法。师乃登座。举唱百丈门风曰。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。本师于言下感悟曰。何期垂老得闻极则事。

　　和安寺通禅师(百丈海法嗣)

　　广州和安寺通禅师。婺州双林寺受业。自幼寡言。时人谓之不语通。参马祖。至江西。祖已圆寂。遂谒百丈。顿释疑情○师一日。召仰山。将床子来。仰山将到。师曰。却送本处著。仰山从之。师召慧寂。仰山应诺。师曰。床子那边是甚么物。仰山曰。枕子。师曰。枕子这边是甚么物。仰山曰。无物。师复召慧寂。仰山应诺。师曰。是甚么。仰山无对。师曰去。

　　卫国院道禅师(百丈海法嗣)

　　京兆卫国院道禅师。新到参。师问。何方来。曰河南来。师曰。黄河清也未。僧无对(沩山佑代云。小小狐儿。要过。但过用疑作甚么)。

　　东山慧禅师(百丈海法嗣)

　　洪州东山慧禅师。同大于南用到茶堂。有僧近前不审。南用曰。我既不纳汝。汝亦不见我。不审阿谁。僧无语。师曰。不得平白地恁么问伊。南用曰。大于亦无语那。大于把定其僧曰。是你恁么。累我亦然。便打一掴南用大笑曰。朗月与青天○大于侍者到。师问。金刚正定。一切皆然。秋去冬来。且作么生。侍者曰。不妨和尚借问。师曰。即今即得。去后作么生。侍者曰。谁敢问著某甲。师曰。大于还得么。侍者曰。犹要别人点检在。师曰。辅弼宗师。不废光彩。侍者礼拜。

　　清田和尚(百丈海法嗣)

　　清田和尚。与瑫上座煎茶次。师敲绳床三下。瑫亦敲三下。师曰。老僧敲有个善巧。上座敲有何道理。瑫曰。某甲敲有个方便。和尚敲作么生。师举起盏子。瑫曰。善知识眼。应须恁么。茶罢。瑫却问。和尚适来举起盏子。意作么生。师曰。不可更别有也。

　　百丈涅槃和尚(百丈海法嗣)

　　百丈山涅槃和尚。一日谓众曰。汝等与我开田。我与汝说大义。众开田了。归请说大义。师乃展两手。众罔措(洪觉范林间录云。百丈第二代法正禅师。大智之高弟。其先尝诵涅槃经。不言姓名。时呼为涅槃和尚。住成法席。师功最多。使众开田。方说大义者。乃师也。黄檗古灵诸大士。皆推尊之。唐文人黄武翊。撰其碑甚详。柳公权书。妙绝今古。而传灯所载百丈惟政禅师。又系于马祖法嗣之列误矣。及观正宗记。则有惟政法正。然百丈第代可数。明教但皆见其名。不能辨而俱存也。今当以柳碑为正)。

　　赵州从谂禅师(南泉愿法嗣)

