<!-- { "loadSidebar": true } -->
　　舒州浮山法远圆鉴禅师。郑州人也。投三交嵩和尚出家。幼为沙弥。见僧入室。请问赵州庭栢因缘。嵩诘其僧。师傍有省进具。后谒汾阳叶县。皆蒙印可。尝与达观颕薛大头七八辈游蜀。几遭横逆。师以智脱之。众以师晓吏事。故号远录公○师与王质。待制论道。画一圆相。问曰。一不得匹马单鎗。二不得衣锦还乡。鹊不得喜。鸦不得殃。速道速道。王罔措。师曰。勘破了也○欧阳文忠公。闻师奇逸。造其室。未有以异之。与客碁。师坐其旁。文忠遽收局。请因碁说法。师即令挝鼓。升座曰。若论此事。如两家着碁相。似何谓也。敌手知音。当机不让。若是缀五饶三。又通一路。始得有一般底。祇解闭门作活。不会夺角。冲关硬节。与虎口齐彰。局破后徒劳绰斡。所以道。肥边易得。瘦肚难求。思行则往往失。粘心麤而。时时头撞。休夸国手。谩说神仙。赢局输筹。即不问。且道黑白未分时。一着落在甚么处。良久曰。从来十九路。迷悟几多人。文忠嘉叹。从容谓同僚曰。修初疑禅语为虗诞。今日见此老机缘。所得所造。非悟明于心地。安能有此妙旨哉。

　　金山昙颕禅师(谷隐聪法嗣)

　　润州金山昙颕达观禅师。首谒大阳玄禅师。遂问。洞山特设。偏正君臣意。明何事。大阳曰。父母未生时事。师曰。如何体会。大阳曰。夜半正明。天晓不露。师罔然。遂谒谷隐。举前话。谷隐曰。大阳不道不是。祇是口门窄。满口说未尽。老僧即不然。师问。如何是父母未生时事。谷隐曰。粪墼子。师曰。如何是夜半正明。天晓不露。谷隐曰。牡丹花下睡猫儿。师愈疑骇。一日普请。谷隐问。今日运薪邪。师曰然。谷隐曰。云门问僧。人搬柴搬柴人如何会。师无对。谷隐曰。此事如人学书点画。可効者工。否者拙。葢未能忘法耳。当笔忘手。手忘心乃可也。师于是默契。良久曰。如石头曰。执事元是迷。契理亦非悟。谷隐曰。汝以为药语为病语。师曰。是药语。谷隐呵曰。汝以病为药。又安可哉。师曰。事如函得葢。理如箭直锋。妙宁有加者。而犹以为病实。未喻旨。谷隐曰。妙至亦是祇名理事。祖师意旨。智识所不能到。矧事理能尽乎。故世尊曰。理障碍正见。知事障续诸生死。师恍如梦。觉曰。如何受用。谷隐曰。语不离窠臼。安能出葢缠。师叹曰。纔涉唇吻。便落意思。尽是死门。终非活路○上堂。三世诸佛是奴婢。一大藏教是涕唾。良久曰。且道。三世诸佛。是谁奴婢。乃将拂子。画一画曰。三世诸佛过这边。且道。一大藏教。是谁涕唾。师乃自唾一唾。

　　大乘德遵禅师(谷隐聪法嗣)

　　唐州大乘山德遵禅师。问谷隐曰。古人索火。意旨如何。曰任他灭。师曰。灭后如何。曰初三十一。师曰。恁么则好时节也。曰汝见甚么道理。师曰。今日一场困。谷隐便打。师乃有颂曰。索火之机实快哉。藏锋妙用少人猜。要会我师亲的旨。红炉火尽不添柴。

　　永庆光普禅师(谷隐聪法嗣)

　　果州永庆光普禅师。初问谷隐。古人道。来日大悲院里有斋。意旨如何。曰日出隈阳。坐天寒。不举头。师入室次。谷隐曰。适来因缘。汝作么生会。师曰。会则途中受用。不会则世谛流布。曰未在更道。师拂袖便出。

　　驸马李遵勖居士(谷隐聪法嗣)

　　驸马都尉李遵勖居士。谒谷隐。问出家事。谷隐以崔赵公问径山公案答之。公于言下大悟。作偈曰。学道须是铁汉。着手心头便判。直趣无上菩提。一切是非莫管○公一日。与坚上座送别。公问。近离上党。得屇中都。方接尘谈。遽回虎锡。指云屏之翠峤。访雪岭之清流。未审。此处彼处的的事。作么生。坚曰。利剑拂开天地静。霜刀绕举斗牛寒。公曰。恰直今日耳聩。坚曰。一箭落双鵰。公曰。上座为甚么。着草鞋睡。坚以衣袖一拂。公低头曰。今日可谓降伏也。坚曰。普化出僧堂○公临终时。膈胃躁热。有尼道坚谓曰。众生见劫尽。大火所烧时。都尉切宜照管主人公。公曰。大师与我。煎一服药来。尼无语。公曰。这师姑药也。不会煎得。公与慈明问答罢。泊然而终。语见慈明传中。

　　英公夏竦居士(谷隐聪法嗣)

　　英公夏竦居士。字子乔。自契机于谷隐。日与老衲游。偶上蓝溥禅师至。公问。百骸溃散时。那个是长老自家底。上蓝曰。前月二十离蕲阳。公休去。上蓝却问。百骸溃散时。那个是相公自家底。公便喝。上蓝曰。喝则不无。毕竟那个是相公自家底。公对以偈曰。休认风前第一机。太虗何处着思惟。山僧若要通消息。万里无云月上时。上蓝曰。也是弄精魂。

　　华严道隆禅师(广慧琏法嗣)

　　东京华严道隆禅师。初参石门彻和尚。问曰。古者道。但得随处。安闲自然。合他古辙。虽有此语。疑心未歇。时如何。石门曰。知有乃可随处安闲。如人在州县住。或闻或见。千奇百怪。他总将作。寻常不知。有而安闲。如人在村落住。有少声色。则惊怪傅说。师于言下有省。石门尽授其洞上厥旨。后为广慧嗣。一日福严承和尚问曰。禅师亲见石门。如何却嗣广慧。师曰。我见广慧。渠欲剃发。使我擎凳子来。广慧曰。道者我有凳子诗听取。乃曰。放下便平稳。我时便肯伊。因叙在石门处所得。广慧曰。石门所示。如百味珍羞。祇是饱人不得。

　　文公杨亿居士(广慧琏法嗣)

　　文公杨亿居士。字大年。幼举神婴。及壮负才名。而未知有佛。一日过同僚。见读金刚经。笑且罪之。彼读自若。公疑之曰。是岂出孔孟之右乎。何侫甚。因阅数板。懵然始少敬信。后会翰林李公。维勉令参问。及由秘书监。出守汝州。首谒广慧。广慧接见。公便问。布鼓当轩击。谁是知音者。广慧曰。来风深辨。公曰。恁么则禅客相逢。祇弹指也。广慧曰。君子可八。公应喏喏。广慧曰。草贼大败。夜语次。广慧曰。秘监曾与甚人道话来。公曰。某曾问云岩谅监寺。两个大虫。相齩时如何。谅曰。一合相。某曰。我祇管看未审。恁么道还得么。广慧曰。这里即不然。公曰。请和尚别一转语。广慧以手。作拽鼻势曰。这畜生更[跳-兆+孛]跳在。公于言下。脱然无疑。有偈曰。八角磨盘空里走。金毛狮子变作狗。拟欲将身北斗藏。应须合掌南辰后○公问广慧曰。承和尚有言。一切罪业。皆因财宝所生。劝人踈于财利。况南阎浮提众生。以财为命。邦国以财聚人。教中有财法二施。何得劝人疎财乎。广慧曰。幡竿尖上铁龙头。公曰海坛马子似驴大。广慧曰。楚鸡不是丹山凤。公曰。佛灭二千岁。比丘少惭愧○公因微恙。问环大师曰。某今日忽违和。大师慈悲如何医疗。环曰。丁香汤一盌。公便作吐势。环曰。恩爱成烦恼。环为煎药次。公呌曰有贼。环下药。于公前叉手侧立。公瞠目视之曰。少丛林汉。环拂袖而出。又一日问曰。某四大将欲离散。大师如何相救。环乃槌胷三下。公曰。赖遇作家。环曰。几年学佛法。俗气犹未除。公曰。祸不单行。环作嘘嘘声。公书偈。遗李都尉曰。沤生与沤灭。二法本来齐。欲识真归处。赵州东院西。都尉见遂曰。泰山庙里卖纸钱。都尉即至。公已逝矣。

　　教外别传卷八


　　教外别传卷九(临济宗)


　　南岳下十一世(临济下七世)


　　杨岐方会禅师(石霜圆法嗣)

