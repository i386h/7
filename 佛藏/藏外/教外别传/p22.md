<!-- { "loadSidebar": true } -->
　　池州杉山智坚禅师。初与归宗南泉行脚时。路逢一虎。各从虎边过了。南泉问归宗。适来见虎。似个甚么。归宗曰。似个猫儿。归宗却问师。师曰。似个狗子。又问南泉。南泉曰。我见是个大虫(大沩智云。三个老汉。聚头寐语。若要彻。一时参取这大虫始得)○师吃饭次。南泉收生饭。乃曰。生聻。师曰无生。南泉曰。无生犹是末。南泉行数步。师召曰。长老。南泉回头曰。作么。师曰。莫道是末○普请择蕨次。南泉拈起一茎曰。这个大好供养。师曰。非但这个。百味珍羞他亦不顾。南泉曰。虽然如是。个个须尝过始得(翠岩芝云。只如杉山与么道还有免得么。若免得去。未具眼在。若免不得。又违前话)。

　　泐潭惟建禅师

　　洪州泐潭惟建禅师。一日在法堂后坐禅。马祖见乃吹师耳两吹。师起见是祖。却复入定。祖归方丈。令侍者持一碗茶与师。师不顾。便自归堂。

　　苕溪道行禅师

　　澧州茗溪道行禅师。尝曰。吾有大病。非世所医(后僧问曹山寂。古人云。吾有大病非世所医。未审是甚么病。曹山云。攒簇不得底病。云一切众生。还有此病也无。曹山云。人人尽有。云和尚还有此病也无。曹山云。正觅起处不得。云一切众生。为甚么不病。曹山云。一切众生若病。即非众生。云未审诸佛还有此病也无。曹山云。有。云既有。为甚么不病。曹山云。为伊惺惺)。

　　石巩慧藏禅师

　　抚州石巩慧藏禅师。本以弋猎为务。恶见沙门。因逐鹿。从马祖庵前过。祖乃逆之。师遂问。还见鹿过否。祖曰。汝是何人。曰猎者。祖曰。汝解射否。曰解射。祖曰。汝一箭射几个。曰一箭射一个。祖曰。汝不解射。曰和尚解射否。祖曰。解射。曰一箭射几个。祖曰。一箭射一群。曰彼此生命。何用射他一群。祖曰。汝既知如是。何不自射。曰若教某甲自射。直是无下手处。祖曰。这汉旷劫无明烦恼。今日顿息。师掷下弓箭。投祖出家(雪窦显云。马师一箭一群。信彩射得。有甚用处。不如石巩一箭一个。却是好手。雪窦今日效古人之作。拟放一箭。高声喝云。看箭。又云中也　清凉钦云。且道作么是一箭射一群底道理。直是三千大千世界生命。也不消一箭　翠岩芝云。马祖一箭一群。犹未善在。山僧一箭射蠢动含灵。无不中者。虽然如是。只道得一半。更有一半。留与诸上座道)○一日在厨作务次。祖问。作甚么。曰牧牛。祖曰。作么生牧。曰一回入草去。蓦鼻拽将回。祖曰。子真牧牛。师便休○师住后。常以弓箭接机(载三平章)○师问西堂。汝还解捉得虚空么。西堂曰。捉得。师曰。作么生捉。西堂以手撮虚空。师曰。汝不解捉。西堂却问。师兄作么生捉。师把西堂鼻孔拽。西堂作忍痛声曰。太煞拽人鼻孔。直欲脱去。师曰。直须恁么捉虚空始得(天奇瑞云。当时若解师子返掷慧藏粉骨碎身。皆因靠壁倚墙所以遭人毒手。可惜尽力提持。争奈罕逢别者。今日当阳。还有通方者么。只如山僧如此口吧吧地如何。剑为不平离宝匣药。因救病出金壶)。

　　北兰让禅师

　　江西北兰让禅师。湖塘亮长老问。承闻师兄画得先师真。暂请瞻礼。师以两手擘胸开示之。亮便礼拜。师曰。莫礼莫礼。亮曰。师兄错也。某甲不礼师兄。师曰。汝礼先师真那。亮曰。因甚么教莫礼。师曰。何曾错。

　　南源道明禅师

　　袁州南源道明禅师。上堂。快马一鞭。快人一言。有事何不出头来。无事各自珍重。僧问。一言作么生。师乃吐舌曰。待我有广长舌相。即向汝道○洞山参方上法堂。师曰。已相见了也。洞山便下去。明日却上问曰。昨日已蒙和尚慈悲。不知甚么处是与某甲巳相见处。师曰。心心无间断。流入于性海。洞山曰。几合放过。洞山辞。师曰。多学佛法。广作利益。洞山曰。多学佛法即不问。如何是广作利益。师曰。一物莫违。

　　中邑洪恩禅师

　　朗州中邑洪恩禅师。每见僧来。拍口作和和声。仰山谢戒。师亦拍口作和和声。仰山从西过东。师又拍口作和和声。仰山从东过西。师又拍口作和和声。仰山当中而立。然后谢戒。师曰。甚么处得此三昧。仰山曰。于曹溪印子上脱来。师曰。汝道曹溪用此三昧。接甚么人。仰山曰。接一宿觉。仰山曰。和尚甚处得此三昧。师曰。我于马大师处。得此三昧(琅玡觉云。愁人莫向愁人说)○仰山又问。如何得见佛性义。师曰。我与汝说个譬喻。如一室有六窗。内有一猕猴。外有猕猴。从东边唤猩猩。猩猩即应。如是六窗俱唤俱应。仰山礼谢起曰。适蒙和尚譬喻。无不了知。更有一事。只如内猕猴睡著。外猕猴欲与相见。又且如何。师下绳床执仰山手作舞曰。猩猩与汝相见了。譬如蟭螟虫在蚊子眼睫上作窠。向十字街头叫云。土旷人稀。相逢者少(云居锡云。中邑当时若不得仰山这一句语。何处有中邑也　崇寿稠云。还有人定得此道理么。若定不得。只是个弄精魂脚手。佛性义在甚么处　玄觉遂云。若不是仰山。争得见中邑。且道。甚么处是仰山得见中邑处)。

　　泐潭常兴禅师

　　洪州泐潭常兴禅师。南泉至。见师面壁。乃拊师背。师问。汝是阿谁。曰普愿。师曰如何。曰也寻常。师曰。汝何多事。

　　汾州无业禅师

　　汾州无业禅师。商州上洛杜氏子。闻马大师禅门鼎盛。特往瞻礼。祖睹其状貌奇伟。语音如钟。乃曰。巍巍佛堂。其中无佛。师礼跪而问曰。三乘文学。粗穷其旨。常闻禅门即心是佛。实未能了。祖曰。只未了底心即是。更无别物。师曰。如何是祖师西来密传心印祖曰。大德正闹在。且去别时来。师才出。祖召曰。大德。师回首。祖曰。是甚么。师便领悟。乃礼拜。祖曰。这钝汉。礼拜作么(云居锡云。甚么处。是汾州正闹)○师住开元精舍。学者致问。多答之曰。莫妄想○唐宪宗。屡召师。皆辞疾不赴。暨穆宗即位。赍诏迎请。师微笑曰。贫道何德累烦世主。且请前行。吾从别道去矣。乃澡身剃发。至中夜。告弟子惠愔等曰。汝等见闻觉知之性。与太虚同寿。不生不灭。一切境界。本自空寂。无一法可得。迷者不了。即为境惑。一为境惑。流转不穷。汝等当知。心性本自有之。非因造作。犹如金刚。不可破坏。一切诸法。如影如响。无有实者。经云。唯此一事实。余二则非真。常了一切空。无一物当情。是诸佛用心处。汝等勤而行之。言讫跏趺而逝。

　　鹅湖大义禅师

　　信州鹅湖大义禅师。衢州须江徐氏子。唐宪宗。尝诏入内。于麟德殿论义。帝乃问。何者是佛性。师对曰。不离陛下所问。帝默契。真宗益加钦重○有一僧。乞置塔。李翱尚书问曰。教中不许将尸塔下过。又作么生。僧无对。僧却问师。师曰。他得大阐提。

　　伊阙自在禅师

　　伊阙伏牛山自在禅师。吴兴李氏子。初依国一禅师受具。后参马祖。发明心地。祖令送书与忠国师。国师曰。马大师。以何法示徒。曰即心即佛。国师曰。是甚么语话。良久又问曰。此外更有何言教。师曰。非心非佛。或曰不是心。不是佛。不是物。国师曰。犹较些子。师曰。马大师即恁么。未审。和尚此间如何。国师曰。三点如流水。曲似刈禾镰(雪窦显向犹较些子处。便喝。又向曲似刈禾镰处云。是恁么语话。也好与一拶。见之不取。千载难忘　沩山喆云。当时但呵呵大笑。复问国师此问如何。待云三点如流水。又呵呵大笑。教他国师。进且无门。退亦无路。何故。入虎穴撩虎儿。须是其人　姜山方云。大小国师。有头无尾。待伊道不是心。不是佛。不是物。亦向道是什么语话。岂不光前绝后)○师后居伏牛山。上堂曰。即心即佛。是无病求药句。非心非佛。是药病对治句。僧问。如何是脱洒底句。师曰。伏牛山下古今传。

　　三角总印禅师

　　潭州三角山总印禅师。上堂。若论此事。眨上眉毛。早已蹉过也。麻谷便问。眨上眉毛即不问。如何是此事。师曰。蹉过也。麻谷乃掀倒禅床。师便打(长庆棱代云。悄然　保福展云。三角贼过后张弓　雪窦显云。两个有头无尾汉。眉毛未曾眨上。说什么此事蹉过。寻有僧问。眉毛为甚不眨上。师便打　昭觉勤云。惯调金镞。久历沙场。一箭落双雕。人前夸敏手。虽然大似把手上高山。未免傍观者哂。若据崇宁见处。唤作此事。早是好肉上剜疮了也。何况更论眨上眉毛。早已蹉过。麻谷雪窦。贼过后张弓则故是。更有一个。蓦拈拄杖便下座　径山杲云。蹉过麻谷也不知)。

　　鲁祖宝云禅师

　　池州鲁祖山宝云禅师。洞山来参。礼拜起侍立。少顷而出却再入来。师曰。只恁么只恁么。所以如此。洞山曰。大有人不肯。师曰。作么取汝口辩。洞山便礼拜○僧问。如何是不言言。师曰。汝口在甚么处。曰无口。师曰。将甚么吃饭。僧无对(洞山价代云。他不饥。吃什么饭　雪窦显云。好劈脊棒。这般汉开口了合不得。合口了开不得　黄龙新云。雪窦只知这僧开口了合不得。合口了开不得。殊不知鲁祖被这担板汉勘破　天童觉云。这僧只解握死蛇头。不能捋猛虎须。当时待他问。你口在什么处。便与一喝。拂袖便行。直饶鲁祖全机。往往做手脚不及)○师寻常见僧来。便面壁。南泉闻曰。我寻常向师僧道。向佛未出世时会取。尚不得一个半个。他恁么驴年去(报慈遂云。为复唱和语。不肯语　保福展问长庆。只如鲁祖。节文在甚么处。被南泉恁么道。长庆云。退己让于人万中无一个　罗山闲云。陈老师。当时若见。背上与五火抄。何故。为伊解放不解收　玄沙备云。我当时若见。也与五火抄　云居锡云。罗山玄沙。总恁么道。为复一般。别有道理。若择得出。许上座。佛法有去处　径山杲云。鲁祖不得南泉。几乎觑破壁　笑岩宝云。鲁祖若非南泉。几成滞货。当时若有个纳僧入来。才见伊恁么。便与掀倒。不惟打断诸老葛藤。亦免魔魅人家男女　径山信云。鲁祖面壁。若作佛法商量。入地狱如箭射)。

　　芙蓉太毓禅师

