<!-- { "loadSidebar": true } -->
　　南岳怀让禅师。姓杜氏。金州人。唐仪凤二年四月八日降诞。年十五岁。往荆州玉泉寺。依弘景律师出家。通天二年受戒。后习毗尼藏。一日自叹曰。夫出家者。为无为法。天上人间。无有胜者。乃诣曹溪参六祖。祖问。甚么处来。曰嵩山来。祖曰。甚么物恁么来。师无语。遂经八载。忽然有省。乃白祖曰。某甲有个会处。祖曰。作么生。师曰。说似一物即不中。祖曰。还假修证否。师曰。修证则不无。污染即不得。祖曰。只此不污染。诸佛之所护念。汝既如是。吾亦如是。西天般若多罗谶。汝足下出一马驹。踏杀天下人。师执侍左右十五年。先天二年。往衡岳。居般若寺○开元中。有沙门道一。(即马祖)在衡岳山。常习坐禅。师知是法器。往问曰。大德坐禅。图甚么。道一曰。图作佛。师乃取一砖。于彼庵前石上磨。道一曰。磨作甚么。师曰。磨作镜。道一曰。磨砖岂得成镜邪。师曰。磨砖既不成镜。坐禅岂得作佛。道一曰。如何即是。师曰。如牛驾车。车若不行。打车即是。打牛即是。道一无对。师又曰。汝学坐禅。为学坐佛。若学坐禅。禅非坐卧。若学坐佛。佛非定相。于无住法。不应取舍。汝若坐佛。即是杀佛。若执坐相。非达其理。一闻示诲。如饮醍醐。礼拜问曰。如何用心。即合无相三昧。师曰。汝学心地法门。如下种子。我说法要。譬彼天泽。汝缘合故。当见其道。又问。道非色相。云何能见。师曰。心地法眼。能见乎道。无相三昧亦复然矣。道一曰。有成坏否。师曰。若以成坏聚散而见道者。非见道也。听吾偈曰。心地含诸种。遇泽悉皆萌。三昧华无相。何坏复何成。一蒙开悟。心意超然。侍奉十秋。日益玄奥。入室弟子。总有六人。师各印可曰。汝等六人。同证吾身。各契其一。一人得吾眉。善威仪。(常浩)一人得吾眼。善顾盻。(智达)一人得吾耳。善听理。(坦然)一人得吾鼻。善知气。(神照)一人得吾舌。善谭说。(严峻)一人得吾心。善古今(道一)○有一大德问。如镜铸像。像成后。未审光向甚么处去。师曰。如大德为童子时。相貌何在。(法眼益云。阿那个是大德铸成底像)曰只如像成后。为甚么不鉴照。师曰。虽然不鉴照。谩他一点不得○后马大师。阐化于江西。师问众曰。道一为众说法否。总未见人持个消息来。因遣一僧去。嘱曰。待伊上堂时。但问作么生。伊道底言语记将来。僧去。一如师旨。回谓师曰。马师云。自从胡乱后。三十年不曾少盐酱。师然之(径山杲云。云门即不然。夜梦不祥。书门大吉　楚石琦云。且道妙喜与马祖。是同是别。如何黑漆屏风上。更写卢同月蚀诗)。

　　南岳下一世


　　江西马祖道一禅师(南岳让法嗣)

　　江西道一禅师。汉州什邡县人。姓马氏。牛行虎视。引舌过鼻。足下有二轮文。开元中。习禅定于衡岳。山中遇让和尚。同参六人。唯师密受心印(让之一。犹思之迁也。同源而异派。故禅法之盛。始于二师。刘轲云。江西主大寂。湖南主石头。往来憧憧。不见二大士。为无知矣。西天般若多罗。记达磨云。震旦虽阔无别路。要假儿孙脚下行。金鸡解衔一粒粟。供养十方罗汉僧。又六祖谓让和尚曰。向后佛法从汝边去。马驹蹋杀天下人。厥后江西嗣法。布于天下。时号马祖)○一日谓众曰。汝等诸人。各信自心是佛。此心即是佛心。达磨大师。从南天竺国来至中华。传上乘一心之法。令汝等开悟。又引楞伽经文。以印众生心地。恐汝颠倒不自信。此一心之法。各各有之。故楞伽经。以佛语心为宗。无门为法门。夫求法者。应无所求。心外无别佛。佛外无别心。不取善不舍恶。净秽两边俱不依怙。达罪性空。念念不可得。无自性故。故三界唯心。森罗万象。一法之所印。凡所见色。皆是见心。心不自心。因色故有。汝但随时言说。即事即理。都无所碍。菩提道果。亦复如是。于心所生。即名为色。知色空故。生即不生。若了此意。乃可随时著衣吃饭。长养圣胎。任运过时。更有何事。汝受吾教。听吾偈曰。心地随时说。菩提亦只宁。事理俱无碍。当生即不生○僧问。和尚为甚么说即心即佛。师曰。为止小儿啼。曰啼止时如何。师曰。非心非佛。曰除此二种人来。如何指示。师曰。向伊道不是物。曰。忽遇其中人来时如何。师曰。且教伊体会大道○问如何是西来意。师曰。即今是甚么意○庞居士问。不昧本来人请师高著眼。师直下觑。居士曰。一等没弦琴。唯师弹得妙。师直上觑。居士礼拜。师归方丈。居士随后曰。适来弄巧成拙。(云峰悦云。且道是宾家弄巧成拙。主家弄巧成拙还有人拣得出么。若拣得出。三十棒。一棒也较不得。若拣不出。明年更有新条在。恼乱春风卒未休　琅玡觉云。一夜作窃。不觉天晓　智海逸云。二老汉。一个开口了合不得。一个合口了开不得。更有一个。未欲。说破。乃呵呵大笑。归方丈　径山杲云。马大师觑上觑下。即不无。争奈昧却本来人。居士虽礼拜。也是浑仑吞个枣。马师归方丈。居士随后云。弄巧成拙。救得一半　楚石琦云。说甚么救得一半。三十年后。换手椎胸去在　金粟悟云。我作马祖。待他道不昧本来人。请师高著眼。劈脊便打。他更道一种没弦琴。唯师弹得妙。乃连棒打出。免伊向弄巧成拙处坐地)又问。如水无筋骨。能胜万斛舟。此理如何。师曰。这里无水亦无舟。说甚么筋骨○一夕西堂百丈南泉随侍玩月次。师问。正恁么时如何。西堂曰。正好供养。百丈曰。正好修行。南泉拂袖便行。师曰。经入藏。禅归海。唯有普愿。独超物外(翠岩真云。神鼎叔翁云。只为老婆心切。翠岩即不然。垂万里钩。驻千里乌骓。布漫天网。打冲浪巨鳞。还有么。有则冲浪来相见。如无。且归岩下待月明泐潭清云。是则全是。非则全非。后来神鼎道。只为老婆心切。神鼎与么道。大似金沙混杂。玉石不分。只如马大师道经入藏禅归海。惟有普愿独超物外。什么处是老婆心切处。还辩得么。不省这个意。修行徒苦辛　虎丘隆云。马驹踏杀天下人。一掴直须一掌血。三大士各展家风。不觉翻成老婆心切。丛林浩浩商量。总道。玩月话奇特。检点将来。克由叵耐。何故。三人证龟成鳖　灵隐岳于正好供养处云。望梅林止渴。正好修行处云。金不博金。拂袖便行处云。只得一橛。独超物外处云。唵摩呢达呢吽[口*發]吒。复云。这一伙落鼻孔。总被穿却了也。你诸人向什么处出气。击拂子下座)○百丈问。如何是佛法旨趣。师曰。正是汝放身命处。师问百丈。汝以何法示人。百丈竖起拂子。师曰。只这个。为当别有。百丈抛下拂子○有小师耽源。行脚回。于师前画个圆相。就上拜了立。师曰。汝莫欲作佛否。曰某甲不解捏目。师曰。吾不如汝。小师不对○邓隐峰辞师。师曰。甚么处去。曰石头去。师曰。石头路滑。曰竿木随身。逢场作戏。便去。才到石头。即绕禅床一匝。振锡一声。问是何宗旨。石头曰。苍天苍天。隐峰无语。却回举似师。师曰。汝更去问。待他有答。汝便嘘两声。隐峰又去。依前问。石头乃嘘两声。隐峰又无语。回举似师。师曰。向汝道。石头路滑○有僧。于师前作四画。上一画长。下三画短。曰不得道一画长三画短。离此四字外。请和尚答。师乃画地一画曰。不得道长短。答汝了也(忠国师闻别云。何不问老僧　沩山果云。借婆裙子拜婆年　天奇瑞云。这僧却似梦里渡河。不知浑身泥水。马祖就树采花。未觉远飞他圃。山僧待忠国师道何不问老僧。当时只对他道。自屎不觉臭。大众。三人且止。即今不道长。不道短。又作么生会<PIC>X84019501.gif</PIC>)○有讲僧问曰。未审禅宗传持何法。师却问曰。座主传持何法。座主曰。忝讲得经论二十余本。师曰。莫是师子儿否。座主曰。不敢。师作嘘嘘声。座主曰。此是法。师曰。是甚么法。座主曰。师子出窟法。师乃默然。座主曰。此亦是法。师曰。是甚么法。座主曰。师子在窟法。师曰。不出不入。是甚么法。座主无对。(百丈代云。见么　天奇瑞云。在窟出窟。空担师子之名。嘘嘘默然。枉费两头奔竞。若是山僧。待马祖道莫是师子儿否。便道这畜生。非但把住百丈。亦使马祖有口无言。何故。杀斩不由献帝。存留尽在曹公)遂辞出门。师召曰座主。座主回首。师曰。是甚么。座主亦无对。师曰。这钝根阿师○洪州廉使。问曰。吃酒肉即是。不吃即是。师曰。若吃是中丞禄。不吃是中丞福○师入室弟子一百三十九人。各为一方宗主。转化无穷○师于真元四年正月示疾。院主问。和尚近日尊候如何。师曰。日面佛月面佛。

　　南岳下二世


　　百丈怀海禅师(马祖一法嗣)

