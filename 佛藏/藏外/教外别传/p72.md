<!-- { "loadSidebar": true } -->

　　南岳下七世


　　巴陵颢鉴禅师(云门偃法嗣)

　　岳州巴陵新开院颢鉴禅师。初到云门。云门曰。雪峯和尚道。开却门达磨来也。我问你作么生。师曰。筑着和尚鼻孔。云门曰。地神恶发。把须弥山一掴。[跳-兆+孛]跳上梵天。拶破帝释鼻孔。你为甚么向日本国里藏身。师曰。和尚莫瞒人好。云门曰。筑着老僧鼻孔。又作么生。师无语。云门曰。将知你祇是学语之流(径山杲云。担一担懵懂。换得一担骨董。无星秤子秤来。付与无知漆桶。且道。无知漆桶。将作何用。你若道得活脱句。许你亲见云门)○住后更不作法嗣书。祇将三转语上云门。僧问。如何是道。师曰。明眼人落井。(保宁永颂云。秋夜霜天月正明。仰观星象约三更。一条大路平如掌。归去何妨彻晓行)问如何是吹毛剑。师曰。珊瑚枝枝撑着月。(雪窦显颂云。要平不平。大巧若拙。或指或掌。倚天照雪。大冶兮磨砻不下。良工兮拂拭未歇。别别。珊瑚枝枝撑着月)问如何是提婆宗。师曰。银椀里盛雪。(雪窦显颂云。老新开。端的别。解道银盌里盛雪。九十六个应自知。不知却问天边月。提婆宗。提婆宗。赤旛之下起清风)云门见曰。他后老僧忌日。祇消举此三转语。足以报恩。自后忌辰。果如所嘱。

　　双泉师宽禅师(云门偃法嗣)

　　随州双泉山师宽明教禅师。僧问洞山初和尚。如何是佛。初曰。麻三斤。师闻之乃曰。向南有竹。向北有木○师游山回。首座同众出接。首座曰。和尚游山。巇崄不易。师提起拄杖曰。全得这个力。首座乃夺却。师放身便倒。大众皆进前扶起。师拈拄杖。一时趂散。回顾侍者曰。向道全得这个力(黄龙南云。明教虽然会起会倒。不觉弄巧成拙)○师一日访白兆。白兆曰。老僧有个木鱼颂。师曰。请举看。白兆曰。伏惟烂木一橛。佛与众生不别。若以杖子击着。直得圣凡路绝。师曰。此颂有成褫无成褫。白兆曰。无成褫。师曰。佛与众生不别聻。侍僧救曰。有成褫。师曰。直得圣凡路绝聻。当时白兆一众失色。

　　香林澄远禅师(云门偃法嗣)

　　益州青城香林院澄远禅师。汉州绵竹人。在众日。普请鉏草次。有一僧曰。看俗家失火。师曰。那里火。曰不见那。师曰不见。曰这瞎汉。是时一众皆言。远上座败阙。后明教宽闻举叹曰。须是我远兄始得○师将示寂。辞知府宋公珰曰。老僧行脚去。通判曰。这僧风狂。八十岁行脚去那里。宋曰。大善知识。去住自由。师谓众曰。老僧四十年。方打成一片。言讫而逝(有僧参举道者。一日游山次。僧云。香林道。老僧三十年。求成一片不可得。此意如何。举云。老僧也恁么。却问其僧。会么。云不会。举示偈云。香林成一片。老僧也恁么。不待此月终。重为子决破。至月末。举遂迁化)。

　　洞山守初禅师(云门偃法嗣)

　　襄州洞山守初宗慧禅师。初参云门。云门问。近离甚处。师曰查渡。云门曰。夏在甚处。师曰。湖南报慈。曰几时离彼。师曰。八月二十五。云门曰。放汝三顿棒。师至明日。却上问讯。昨日蒙和尚放三顿棒。不知过在甚么处。云门曰。饭袋子。江西湖南便恁么去。师于言下大悟。遂曰。他后向无人烟处。不蓄一粒米。不种一茎菜。接待十方往来。尽与伊抽钉拔楔。拈却炙脂帽子。脱却鹘臭布衫。教伊洒洒地。作个无事衲僧。岂不快哉。云门曰。你身如椰子大。开得如许大口。师便礼拜(雪窦显云。云门气宇如王。拶着便冰消瓦解。当时若据令而行。子孙也未到断绝　浮山远云。把定乾坤。佛祖无进入之路。放开江海。鱼龙得游泳之方。云门老人。不妨奇特。雪窦云。云门气宇如王。拶着便冰消瓦解。识甚好恶。当时若据令而行。瞎却天下人眼　白云端云。大小云门。被洞山一问。直得额头汗出。口里胶生　保宁勇。别云门后语云。这瞎汉将谓你是个人。便打　天童杰云。云门放去太奢。收来太俭。末后殷勤。何不与他本分草料。致令和泥合水。洞山恁么悟去。也是杓卜听虗声　灵隐岳云。诸方尽谓。父子投机。啐啄同时。殊不知云门正令不行。却向草窠里辊。致令洞山打失鼻孔。直至于今。无摸索处　恕中愠云。云门放洞山三顿棒。汝诸人作么生会。诸人会处便道。洞山惯曾作客。少遇知音。云门食店虽开。不许人吃。所以雪窦。抑云门而出洞山。浮山。小雪窦而扶云门。与么见解。天地悬殊。诸人要会么。年年八月二十五。查渡依然冷浸秋　万峯蔚云。云门把住放行。洞山不知失礼。来朝案欵重供。当下一槌击碎。虽然得个悟处。未免落在云门坑里。当时震声便喝。不到来朝结罪)○都监太保问。眼处入正受。诸尘三昧起。此意如何。师曰。洞山茶碗里有太保。太保茶碗里有洞山。太保无语。却将此语问谷隐。谷隐曰。不落无言说。又问延庆。延庆曰。唤甚么作三昧。

　　奉先深禅师(云门偃法嗣)

　　金陵奉先深禅师。同明和尚在众时。闻僧问法眼。如何是色。法眼竖起拂子。或曰鸡冠老。或曰贴肉汗衫。三人特往请益。问曰。承闻和尚有三种色语。是否。法眼曰是。师曰。鹞子过新罗。便归众。时李王在座下不肯。乃白法眼曰。寡人来日致茶筵。请二人重新问话。明日茶罢。备彩一箱剑一口。谓二师曰。上座若问话得是。奉赏杂彩一箱。若问不是。祇赐一剑。法眼升座。师复出问。今日奉敕问话。师还许也无。法眼曰许。曰鹞子过新罗。捧彩便行。大众一时散去。时法灯作维那。乃鸣钟集众僧堂前。勘师众集。法灯问。承闻二上座。久在云门。有甚奇特因缘。举一两则来商量看。师曰。古人道。白鹭下田千点雪。黄莺上树一枝花。维那作么生商量。法灯拟议。师打一座具。便归众○师同明和尚到淮河。见人牵网。有鱼从网透出。师曰。明兄俊哉。一似个衲僧相似。明曰。虽然如此。争如当初。不撞入网罗好。师曰。明兄你欠悟在。明至中夜方省。

　　洞山清禀禅师(云门偃法嗣)

　　瑞州洞山清禀禅师。泉州李氏子。参云门。云门问。今日离甚处。曰慧林。云门举拄杖曰。慧林大师。恁么去汝见么。曰深领此问。云门顾左右。微笑而已。师自此入室印悟。

　　云门朗上座(云门偃法嗣)

　　韶州云门山朗上座。自幼肄业讲肆。闻僧问云门。如何是透法身句。云门曰。北斗里藏身。师罔测微旨。遂造云门。云门纔见。便把住曰。道道。师拟议。云门拓开。乃示颂曰。云门耸峻白云低。水急游鱼不敢栖。入户已知来见解。何劳再举轹中泥。师因斯大悟。即便礼拜。自此依云门为上座。

　　南岳下八世


　　韶州大历和尚(白云祥法嗣)

　　韶州大历和尚。初参白云。白云举拳曰。我近来不恁么也。师领旨礼拜。自此入室。

　　连州宝华和尚(白云祥法嗣)

　　连州宝华和尚。因有僧问大容曰。天赐六铢披挂后。将何报答我皇恩。大容曰。来披三事衲。归挂六铢衣。师闻之乃曰。这老冻齈。作恁么语话。大容闻令人传语曰。何似奴缘不断。师曰。比为抛砖。祇图引玉○师有时戴冠子。谓众曰。若道是俗。且身披袈裟。若道是僧。又头戴冠子。众无对。

　　月华山月禅师(白云祥法嗣)

　　韶州月华山月禅师。初谒白云。白云问。业个甚么。曰念孔雀经。白云曰。好个人家男女。随鸟雀后走。师闻语惊异。遂依附久之。乃契旨。

　　泐潭灵澄散圣(巴陵鉴法嗣)

　　泐潭灵澄散圣。因智门宽禅师。问曰。甚处来。师曰。水清月现。智门曰。好好借问。师曰。褊衫不染皂。智门曰。吃茶去○师有西来意颂曰。因僧问我西来意。我话居山七八年。草履祇栽三个耳。麻衣曾补两番肩。东庵每见西庵雪。下涧长流上涧泉。半夜白云消散后。一轮明月到床前。

　　福严良雅禅师(洞山初法嗣)

　　潭州福严良雅禅师。居洞山第一座。洞山参次僧出问。如何是佛。洞山答曰。麻三斤。参罢洞山至寮。谓师曰。我今日答这僧话得么。曰恰值某净发。洞山曰。你元来作这去就。拂袖便出。师曰。这老汉将谓我明。他这话头不得。因作偈呈曰。五彩画牛头。黄金为点额。春晴二月初。农人皆取则。寒食贺新正。铁钱三五百。洞山见深肯之。

　　干明睦禅师(洞山初法嗣)

　　岳州干明睦禅师。问洞山。停机罢赏时如何。洞山曰。水底弄傀儡。师曰。谁是看翫者。洞山曰。停机罢赏者。师曰。恁么则知音不和也。洞山曰。知音底事作么生。师曰。大尽三十日。洞山曰。未在更道。师曰。某甲合吃。和尚手中痛棒。洞山休去。

　　西峯云豁禅师(清凉明法嗣)

　　吉州西峯云豁禅师。郡之曾氏子。早扣诸方。晚见清凉问。佛未出世时如何。清凉曰。云遮海门树。曰出世后如何。清凉曰。擘破铁围山。师于言下大悟。清凉印可之。

　　南岳下九世


　　洞山晓聪禅师(文殊真法嗣)

　　瑞州洞山晓聪禅师。游方时在云居。作灯头见僧说。四州大圣。近在扬州。出现有设。问曰。既是泗州大圣为甚么。却向扬州出现。师曰。君子爱财取之以道。后僧举似莲华峯祥庵主。庵主大惊曰。云门儿孙犹在。中夜望云居拜之○师尝负柴上山。路逢一僧问。山上有柴。何故向山下担柴。师放柴于地曰。会么。曰不会。师曰。我要烧(石林巩颂云。柴火煎熬担在身。相逢狭路不堪论。淡烟落日青山外。满地难收刀斧痕)○师手植万松于东岭。而恒诵金刚般若经。山中人。因名其岭曰金刚。方植松而宝禅师至。时亲自五祖来。师问。上岭一句作么生道。宝曰。气急杀人。师拄镢。呵曰。从何得此。随语生解阿。师见问上岭便言气急。佛法却成流布。宝请代语。师曰。气喘杀人○师一日不安。上堂辞众。述法身颂曰。参禅学道莫茫茫。问透法身北斗藏。余今老倒尫羸甚。见人无力得商量。唯有镢头知我意。栽松时复上金刚。言讫而寂。

　　雪窦重显禅师(智门祚法嗣)

