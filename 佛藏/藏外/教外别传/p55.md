<!-- { "loadSidebar": true } -->
　　隆兴府泐潭草堂善清禅师。南雄州何氏子。初谒大沩喆禅师。无所得。后谒黄龙。黄龙示以风幡话。久而不契。一日黄龙问。风幡话子作么生会。师曰。逈无入处。乞师方便。黄龙曰。子见猫儿捕鼠乎。目睛不瞬。四足踞地。诸根顺向。首尾一直。拟无不中。子诚能如是。心无异缘。六根自静。默然而究。万无失一也。师从是屏去闲缘。岁余豁然契悟。以偈告黄龙曰。随随随。昔昔昔。随随随后无人识。夜来明月上高峯。元来祇是这个贼。黄龙颔之。复告之曰。得道非难。弘道为难。弘道犹在己。说法为人难。既明之后。在力行之。大凡宗师说法。一句中具三玄。一玄中具三要。子入处真实。得坐披衣。向后自看。自然七通八达去。师复依止七年。乃辞徧访丛林。后出世黄龙。终于泐潭。

　　青原惟信禅师(黄龙心法嗣)

　　吉州青原惟信禅师。上堂。老僧三十年前。未参禅时。见山是山。见水是水。及至后来。亲见知识。有个入处。见山不是山。见水不是水。而今得个休歇处。依前见山祇是山。见水祇是水。大众。这三般见解。是同是别。有人缁素得出。许汝亲见老僧。

　　夹山晓纯禅师(黄龙心法嗣)

　　澧州夹山灵泉院晓纯禅师。甞以木刻作一兽。师子头牛足马身。每升堂时。持出示众曰。唤作师子。又是马身。唤作马身。又是牛足。且道。毕竟唤作甚么。令僧下语。莫有契者。

　　保福本权禅师(黄龙心法嗣)

　　漳州保福本权禅师。临漳人也。性质直。而勇于道。乃于晦堂举拳处。彻证根源。机辩捷出。黄山谷。初有所入。问晦堂。此中谁可与语。晦堂曰。漳州权。师方督役开田。山谷同晦堂往。致问曰。直岁还知露柱生儿么。师曰。是男是女。山谷拟议。师挥之。晦堂谓曰。不得无礼。师曰。这木头。不打更待何时。山谷大笑。

　　太史黄庭坚居士(黄龙心法嗣)

　　太史山谷居士黄庭坚。字鲁直。以般若夙习。虽膴仕澹如也。出入宗门。未有所向。好作艶词。甞谒圆通秀禅师。秀呵曰。大丈夫。翰墨之妙。甘施于此乎。秀方戒李伯时画马事。公诮之曰。无乃复置我于马腹中邪。秀曰。汝以艶语。动天下人淫心。不止马腹中。正恐生泥犂耳。公悚然悔谢。由是绝笔。惟孳孳于道。着发愿文。痛戒酒色。但朝粥午饭而已。往依晦堂。乞指径捷处。晦堂曰。祇如仲尼道。二三子以我为隐乎。吾无隐乎尔者。太史居当如何理论。公拟对。晦堂曰。不是不是。公迷闷不已。一日侍晦堂山行次。时岩桂盛放。晦堂曰。闻木樨华香么。公曰闻。晦堂曰。吾无隐乎尔。公释然。即拜之曰。和尚得恁么老婆心切。晦堂笑曰。祇要公到家耳。久之谒云岩死心新禅师。随众入室。死心见。张目问曰。新长老死。学士死。烧作两堆灰。向甚么处相见。公无语。死心约出曰。晦堂处参得底。使未着在。后左官黔南。道力愈胜。于无思念中。顿明死心所问。报以书曰。往年甞蒙苦苦提撕。长如醉梦。依俙在光影中。盖疑情不尽。命根不断。故望崖而退耳。谪官在黔南。道中昼卧。觉来忽尔寻思。被天下老和尚。谩了多少。惟有死心道人不肯。乃是第一相为也。

　　秘书吴恂居士(黄龙心法嗣)

　　秘书吴恂居士。字德夫。居晦堂。入室次。晦堂谓曰。平生学解记忆多闻。即不问你。父母未生已前。道将一句来。公拟议。晦堂以拂子击之。即领深旨。连呈三偈。其后曰。咄这多知俗汉。齩尽古今公案。忽于狼藉堆头。拾得蜣蜋粪弹。别明不直分文。万两黄金不换。等闲拈出示人。祇为走盘难看。咦。

　　褒亲有瑞禅师(东林总法嗣)

　　东京褒亲旌德院有瑞佛海禅师。兴化军陈氏子。初参黄龙南禅师。黄龙问。汝为人事来。为佛法来。师曰。为佛法来。黄龙曰。若为佛法来。即今便分付。遂打一拂子。师曰。和尚也不得恼乱人。黄龙即器之。后依照觉。深悟玄奥。

　　万杉绍慈禅师(东林总法嗣)

　　庐山万杉院绍慈禅师。桂州赵氏子。参照觉。问曰。世尊付金襕外。别传何物。照觉举拂子。师曰。毕竟作么生。照觉以拂子蓦口打。师拟开口。照觉又打。师于是有省。遂夺拂子便礼拜。照觉曰。汝见何道理便礼拜。师曰。拂子属某甲了也。照觉曰。三十年老将。今日被小卒折倒。自此玄风大振。推为东林上首。

　　慧圆上座(东林总法嗣)

　　慧圆上座。开封酸枣干氏子。性椎鲁。然勤渠祖道。坚坐不卧。居数岁。得度出游庐山。至东林。每以己事请问。朋辈见其貌陋。举止乖疎。皆戏侮之。一日行殿庭中。忽足颠而仆。了然开悟。作偈。俾行者书于壁曰。这一交这一交。万两黄金也合消。头上笠腰下包。清风明月杖头挑。即日离东林。众传至照觉。照觉大喜曰。衲子参究若此。善不可加。令人迹其所往。竟无知者(大慧武库谓。证悟颙语。非也)。

　　内翰苏轼居士(东林总法嗣)

　　内翰东坡居士苏轼。字子瞻。因宿东林。与照觉论无情话有省。黎明献偈曰。溪声便是广长舌。山色岂非清净身。夜来八万四千偈。他日如何举似人。未几抵荆南。闻玉泉皓禅师机锋不可触。公拟抑之。即微服求见。玉泉问。尊官高姓。公曰。姓秤。乃秤天下长老底秤。玉泉喝曰。且道这一喝重多少。公无对。(径山信代云。定盘星爆也)于是尊礼之。(径山信云。何不旱恁么)后过金山。有写公照容者。公戏题曰。心似已灰之木。身如不系之舟。问汝平生功业。黄州惠州琼州(径山信颂云。黄州惠州琼州。去去来来独偶。刚得一根秤子。喝下还是空手。落落拓拓一生。妙在舌头会搂。作万古之斯文。同秋风之抖擞。俨似石灰布袋。狼藉不用苕菷。更问如何若何。不会说禅。只会吃肉吞酒)。

　　兜率从悦禅师(宝峯文法嗣)

　　隆兴府兜率从悦禅师。赣州熊氏子。初首众于道吾。领数衲。谒云盖智和尚。云盖与语未数句。尽知所蕴。乃笑曰。观首座气质不凡。奈何出言吐气。如醉人邪。师面热汗下曰。愿和尚。不吝慈悲。云盖复与语锥札之。师茫然。遂求入室。云盖曰。曾见法昌遇和尚否。师曰。曾看他语录。自了可也。不愿见之。云盖曰。曾见洞山文和尚否。师曰。关西子没头脑。拖一条布裙。作尿臭气。有甚长处。云盖曰。你但向尿臭气处参取。师依教即谒洞山。深领奥旨。复谒云盖。云盖曰。见关西子后。大事如何。师曰。若不得和尚指示。洎乎蹉过一生。遂礼谢。师复谒真净。后出世鹿苑。有清素者。久参慈明。寓居一室。未始与人交。师因食蜜渍茘枝。偶清素过门。师呼曰。此老人乡果也。可同食之。清素曰。自先师亡后。不得此食久矣。师曰。先师为谁。清素曰。慈明也。某忝执侍十三年耳。师乃疑骇曰。十三年堪忍执侍之役。非得其道而何。遂馈以余果。稍稍亲之。清素问师。所见者何人。曰洞山文。清素曰。文见何人。师曰。黄龙南。清素曰。南匾头见先师。不久法道大振如此。师益疑骇。遂袖香诣清素作礼。清素起避之曰。吾以福薄。先师授记。不许为人。师益恭。清素乃曰。怜子之诚。违先师之记。子平生所得。试语我。师具通所见。清素曰。可以入佛。而不能入魔。师曰。何谓也。清素曰。岂不见古人道。末后一句。始到牢关。如是累月。清素乃印可。仍戒之曰。文示子者。皆正知正见。然子离文太早不能尽其妙。吾今为子点破。使子受用得大自在。他日切勿嗣吾也。师后嗣真净。如素所戒○一日漕使无尽居士张公商英。按部过分宁。请五院长老。就云岩说法。师最后登座。横拄杖曰。适来诸善知识。横拈竖放。直立斜抛。换步移身。藏头露角。既于学士面前。各纳败阙。未免吃兜率手中痛棒。到这里。不由甘与不甘。何故。见事不平争忍得。衲僧正令自当行。卓拄杖下座○室中。设三语以验学者。一曰。拨草担风。祇图见性。即今上人性。在甚么处。二曰。识得自性。方脱生死。眼光落地时。作么生脱。三曰。脱得生死。便知去处。四大分离。向甚么处去○元佑六年冬。浴讫集众说偈曰。四十有八。圣凡尽杀。不是英雄。龙安路滑。奄然而化。

　　法云杲禅师(宝峯文法嗣)

　　东京法云佛照杲禅师。自妙年游方。谒圆通玑禅师。入室次。圆通举。僧问投子。大死底人。却活时如何。投子曰。不许夜行。投明须到。意作么生。师曰。恩大难酬。圆通大喜。遂命首众。至晚为众秉拂。机迟而讷。众笑之。师有赧色。次日于僧堂点茶。因触茶瓢坠地。见瓢跳。乃得应机三昧。后依真净。因读祖偈曰。心同虗空界。示等虗空法。证得虗空时。无是无非法。豁然大悟。每谓人曰。我于绍圣三年十一月二十一日。悟得方寸禅。

　　泐潭文准禅师(宝峯文法嗣)

　　隆兴府泐潭湛堂文准禅师。兴元府梁氏子。初谒真净。真净问。近离甚处。师曰大仰。真净曰。夏在甚处。师曰大沩。真净曰。甚处人。师曰。兴元府。真净展手曰。我手何似佛手。师罔措。真净曰。适来祇对。一一灵明。一一天真。及乎道个。我手何似佛手。便成窒碍。且道。病在甚处。师曰。某甲不会。真净曰。一切见成。更教谁会。师当下释然。服勤十载。绍圣三年。真净移石门。众益盛。凡衲僧扣问。但瞑目危坐。无所示。见来学。则往治蔬圃。率以为常。师谓同行恭上座曰。老汉无意于法道乎。一日举杖决渠。水溅衣。忽大悟。真净诟曰。此乃敢尔藞苴邪。自此迹愈晦。而名益着○师自浙回泐潭。谒深禅师。寻命分座。闻有悟侍者。见所掷爨余有省。诣方丈。通所悟。深喝出。因丧志。自经于延寿堂。厕后出没。无时众惮之。师闻半夜特往登溷。方脱衣悟。即提净水至。师曰。待我脱衣。脱罢悟复到。未几悟供筹子。师涤净已。召接净桶。去悟纔接。师执其手问曰。汝是悟侍者那。悟曰诺。师曰。是当时在知客寮。见掉火柴头。有个悟处底么。参禅学道。祇要知个本命元辰下落处。汝刬地作此去就。汝在藏殿。移首座鞋。岂不是。汝当时悟得底。又在知客寮。移他枕子。岂不是。汝当时悟得底。汝每夜在此。提水度筹。岂不是。汝当时悟得底。因甚么不知下落。却在这里。恼乱大众。师猛推之。索然如倒。垒甓由是无复见者。

　　宝华普鉴禅师(宝峯文法嗣)

　　平江府宝华普鉴佛慈禅师。本郡周氏子。十七游方。初谒觉印英禅师不契。遂扣真净之室。真净举石霜虔侍者话问之。释然契悟。作偈曰。枯木无华几度秋。断云犹挂树梢头。自从闘折泥牛角。直至如今水逆流。真净肯之。命侍巾钵。

