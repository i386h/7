<!-- { "loadSidebar": true } -->
碧岩录
　　雪窦重显大师颂古圜悟克勤大师评唱
　　
　　《碧岩录》目录
　　卷一廓然无圣至道无难唯嫌拣择 日面佛月面佛呵佛骂祖尽大地撮来如粟米大日日是好日丙丁童子来求火看翠岩眉毛在么东门南门西门北门睦州问僧近离甚处
　　
　　卷二不道无禅只是无师麻三斤 银碗里盛雪对一说倒一说啐啄之机坐久成劳无缝塔一指禅禅板蒲团
　　
　　卷三莲花未出水时如何鳖鼻蛇 保福长庆游山刘铁磨到沩山古人到这里为什么不肯住独坐大雄峰体露金风不是心不是佛不是物劫火洞然，大千俱坏 镇州出大萝卜头
　　
　　卷四 麻谷章敬绕禅床 定上座问临济如何是佛法大意  陈操尚书 仰山问僧曾游山否 前三三后三三 始随芳草去，又逐落花回 三界无法何处求心 祖机心印状似铁牛之机 花药栏天地与我同根
　　
　　卷五不许夜行投明须到好雪片片不落别处 灭却心头火自凉禾山四打鼓青州布衫重七斤镜清雨滴声六不收茶炉下是什么透网金鳞以何为食钵里饭桶里水
　　
　　卷六末后句度驴度马 野鸭何尝飞去云门问僧近离甚处死耶死耶一镞破三关至道无难唯嫌拣择五年分疏不下何不引尽这话拄杖子吞乾坤
　　
　　卷七若立一尘，家国兴盛中有一宝藏在形山 南泉斩猫不问有言，不问无言黄巢过后还收得剑么大士讲经仰山与三圣南泉归宗麻谷同礼忠国师闭嘴如何说禅
　　
　　卷八百丈问五峰百丈问云岩 藏头白海头黑金牛斋时舞乌臼勘僧丹霞问僧胡饼十六开士入浴一切声是佛声初生孩子还具六识也无
　　
　　卷九麈中主坚固法身 古佛与露柱相交不二法门忽逢大虫时作么生厨库三门药病相治玄沙三种病人大悲菩萨用许多手眼作么如何是般若体、用
　　
　　卷十盐官犀牛扇子世尊升坐文殊白槌 长庆因斋庆赞吾不见时何不见吾不见如来二种语赵州示众三转语若为人轻贱是人先世罪业西院两错十身调御
　　珊瑚枝枝撑明月
　　
　　
　　
　　原书序
　　序一
　　至圣命脉，列祖大机，换骨灵方，颐神妙术，其惟雪窦禅师。具超宗越格正眼，提掇正命，不露风规，秉烹佛锻祖钳锤，颂出衲僧向上巴鼻。银山铁壁，孰敢钻研，蚊咬铁牛，难为下口。不逢大匠，焉悉玄微。粤有佛果老人，住碧岩日，学者迷而请益，老人悯以垂慈，剔抉渊源，剖析底理，当阳直指，岂立见知。百则公案，从头一串穿来；一队老汉，次第总将按过。须知赵璧本无瑕纇，相如谩诳秦王。至道实乎无言，宗师垂慈救弊，倘如是见，方知彻底老婆。其或泥句沉言，未免灭佛种族。普照幸亲师席，得闻未闻，道友集成简编，鄙拙叙其本末。时建炎戊申，暮春晦日，参学嗣祖比丘普照谨序。
　　序二
　　自《四十二章经》入中国，始知有佛。自达摩至六祖传衣，始有言句。曰“本来无一物”为南宗，曰“时时勤拂拭”为北宗，于是有禅宗颂古行世。其徒有翻案法，呵佛骂祖，无所不为，间有深得吾诗家活法者。然所谓第一义，焉用言句？雪窦、圆悟，老婆心切，大慧已一炬丙之矣，嵎中张伟明远，燃死灰复板行，亦所谓老婆心切者欤？大德四年庚子，四月初八日癸丑，紫阳山方回万里序。
　　序三
　　《碧岩集》者，圆悟大师之所述也。其大弟子大慧禅师，乃焚弃其书。世间种种法皆忌执着，释子所归敬莫如佛，犹有时而骂之。盖有我而无彼，由我而不由彼也。舍己徇物，必至于失己。夫心与道一，道与万物一，充满太虚，何适而非道？第常人观之，能见其所见，而不见其所不见。求之于人，而人语之，如东坡日喻之说，往复推测，愈远愈失。自吾夫子体道，犹欲无言，而况佛氏为出世间法，而可于文字言语而求之哉！虽然，亦有不可废者，智者少而愚者多，已学者少未学者多。大藏经五千余卷，尽为未来世设。苟可以忘言，释迦老子便当闭口，何至如是叨叨！天下之理，固有不离寻常之中，而超出于寻常之表。虽若易知，而实未易知者。不求之于人，则终身不可得。古者名世之人，非千人之英，则万人之杰也，太阿之剑，天下之利剑也。登山则戮虎豹，入水则亡蚊龙，人之知之，尽于是已。然古人有善用之者，乘城而战，顺风而挥之，三军为之大败，流血赭乎千里。是岂可以一己之所能，而尽疑之哉。自吾闻有是书，求之甚至。嵎中张氏，始更刻木，来谋于予，遂赞而成之，且为题其首。大德九年岁乙已，三月吉日，玉岑休休居士，聊城周驰，书于钱唐观桥寓舍。
　　序四
　　或问：《碧岩集》之成毁孰是乎？曰：皆是也，齿+彦龋来东，单传心印，不立文字固也。而《血脉》、《归空》诸论，果谁为之哉？古谓不在文字不离文字者，真知言。已使人人于卷帘、闻板、竖指、触脚之际，了却大事，文字何有哉？拈花微笑以来，门竿倒却之后，才涉言句，非文字无以传，是又不可废者也。祖教之书，谓之公案者，倡于唐而盛于宋，其来尚矣。二字乃世间法中吏犊语。其用有三：面壁功成，行脚事了，定盘之星难明，野狐之趣易堕，具眼为之勘辨，一呵一喝，要见实诣，如老吏据狱谳罪，底里悉见，情款不遗，一也。其次则岭南初来，西江未吸，亡羊之歧易位，指海之针必南，悲心为之接引，一棒一痕，要令证悟，如廷尉执法平反，出人于死，二也。又其次则犯稼忧深，系驴事重，学奕之志须专，染丝之色易悲，大善知识为之咐嘱，俾之心死蒲团，一动一参，如官府颁示条令，令人读律知法，恶念才生，旋即寝灭，三也。具方册，作案底，陈机境，为格令，与世间所谓金科玉条清明对越诸书，初何以异？祖师所以立为公案，留示丛林者，意或取此。奈何末法以来，求妙心于疮纸，付正法于口谈。点尽鬼神，犹不离簿；傍人门户，任唤作郎。剑去矣而舟犹刻，兔逸矣而株不移，满肚葛藤，能问千转，其于生死大事，初无干涉。钟鸣漏尽，将焉用之。呜乎！羚羊挂角，未可以形迹求。而善学大意者，岂步亦步，趋亦趋哉？知此则二老之心皆是矣。圆悟顾念子孙之心多，故重拈雪窦颂；大慧救焚拯溺之心多，故立毁碧岩集。释氏说一大藏经，末后乃谓，不曾说一字，岂欺我哉。圆悟之心，释氏说经之心也；大慧之心，释氏讳说之心也。禹稷颜子，易地皆然，推之挽之，主于车行而已。尔来二百余年，嵎中张明远，复镂梓，以寿其传，岂祖教回春乎，抑世故有数乎。然是书之行，所关甚重。若见水即海，认指作月，不特大慧忧之，而圆悟又将为之去粘解缚矣。昔人写照之诗曰：“分明纸上张公子，尽力高声唤不应。”欲观此书，先参此语。大德甲辰四月望，三教老人书。
　　
　　碧岩录卷第一
　　◎碧岩录第一则
　　垂示云：隔山见烟，早知是火，隔墙见角，便知是牛。举一明三，目机铢两，是衲僧家寻常茶饭。至于截断众流，东涌西没，逆顺纵横，与夺自在，正当恁么时，且道：是什么人行履处，看取雪窦葛藤。
　　举梁武帝问达摩大师：“如何是圣谛第一义？”摩云：“廓然无圣！”帝曰：“对朕者谁？”摩云：“不识。”帝不契，达摩遂渡江至魏。帝后举问志公，志公云：“陛下还识此人否？”帝云：“不识。”志公云：“此是观音大士，传佛心印。”帝悔，遂遣使去请，志公云：“莫道陛下发使去取，阖国人去，他亦不回。”
　　达摩遥观此上有大乘根器，遂泛海得得而来。单传心印，开示迷途，不立文字，直指人心，见性成佛。若恁么见得，便有自由分，不随一切语言转，脱体现成，便能于后头，与武帝对谈，并二祖安心处，自然见得。无计较情尘，一刀截断，洒洒落落，何必更分是分非，辨得辨失。虽然恁么，能有几人？
　　武帝尝披袈裟，自讲《放光般若经》，感得天花乱坠，地变黄金。办道奉佛，诰诏天下，起寺度僧，依教修行，人谓之佛心天子。达摩初见武帝，帝问：“朕起寺度僧，有何功德？”摩云：“无功德。”早是恶水蓦头浇，若透得这个“无功德话”，许尔亲见达摩。且道，起寺度僧，为什么都无功德？此意在什么处？
　　帝与娄约法师、傅大士、昭明太子，持论真俗二谛。据教中说，真谛以明非有，俗谛以明非无，真俗不二，即是圣谛第一义，此是教家极妙穷玄处。帝便拈此极则处，问达摩：“如何是圣谛第一义？”摩云：“廓然无圣。”天下衲僧跳不出，达摩与他一刀截断。如今人多少错会，却去弄精魂，瞠眼睛云：“廓然无圣。”且喜没交涉。五祖先师尝说：“只这廓然无圣，若人透得，归家稳坐。”一等是打葛藤，不妨与他打破漆桶，达摩就中奇特。
　　所以道，参得一句透，千句万句一时透，自然坐得断把得定。古人道：“粉骨碎身未足酬，一句了然超百亿。”达摩劈头与他一拶，多少漏逗了也。帝不省，却以人我见故，再问：“对朕者谁？”达摩慈悲忒杀，又向道“不识”。直得武帝眼目定动不知落处，是何言说，到这里有事无事，拈来即不堪。端和尚有颂云：“一箭寻常落一雕，更加一箭已相饶。直归少室峰前坐，梁主休言更去招。”复云：“谁欲招？”帝不契，遂潜出国。这老汉只得忄+么忄+罗，渡江至魏。时魏孝明帝当位，乃此北人种族，姓拓跋氏，后来方名中国。达摩至彼，亦不出见。直过少林，面壁九年，接得二祖，彼方号为壁观婆罗门。梁武帝后问志公，公云：“陛下还识此人否？”帝曰：“不识。”且道与达摩道底，是同是别？似则也似，是则不是。
　　人多错会道，前来达摩是答他禅，后来武帝是对他志公，乃相识之识，且得没交涉。当时志公恁么问，且道作么生败对，何不一棒打杀，免见搽胡。武帝却供他款道“不识”，志公见机而作，便云：“此是观音大士，传佛心印。”帝悔，遂遣使去取，好不唧口+留，当时等他道“此是观音大士传佛心印”，亦好摈他出国，犹较些子。
