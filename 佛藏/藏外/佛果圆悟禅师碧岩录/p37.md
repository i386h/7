<!-- { "loadSidebar": true } -->
　　	儒门子贡极有功于东家圣人，藉令良马见鞭影而奔，皆如瞠若乎后之颜子，吾圣师游乎何言之天久矣，灵山会上，四众海集，世尊拈花宗旨，诸人罔措，独迦叶尊者，微为之破颜，与吾教中一唯之外口耳俱丧，同一顿彻悬悟，当时曾参，不直下剖击忠恕之秘钥，岂惟门人之惑滋甚，千载之下，何以气一贯之迷云乎。异时成都佛果圆悟老禅，笏夹山丈室，拈提雪窦《颂古百则》，其大弟子杲上座，惧学人泥于言句，辜负从上诸祖，取老和尚舌头，一截并付烈焰，烟而扬之拉++堆，自以巨壑太虚投置毫滴，如古德德山卖弄油糍婆前，此疏钞已埃冷而无余矣。野火烧不尽，春风吹又生。花落碧岩，阳坡如绣。历过去劫，死灰复燃。不知何许，许多葛藤，一一从辱中张居士手栽无影树子上，全体败露，直得般若无说诸天雨花，百七八十年，衲僧蓦地横穿鼻孔，从前不曾嗅底宝熏，一旦水涌云蒸，于八万四千毛孔，悉普悉遍，可谓甚深希有，难值难遇之事。已而居士二子得心疾，或谓，勤宝经杲上座毁板，居士不当拾遗烬，而日月光景之故，受如是报，居士者疑其说，以质于予。
　　予谓，圆悟门人人人而杲上座，碧岩自碧，何得有说，杲上座见月亡指，遂乃追尤古佛，毒燎亘天。倒却刹竿，不放一线。彼未尝识月者，谁将乘一指而示之。或者又谓，杲上座火此书，盟之社鬼者深重，居士二子之患正坐此。予谓，当杲上座灼然秉炬时，炼得故纸通红，何缘密室通风，老勤巴命门舌根，别自有不坏处，一星迸散，明月空山，张居士那里得这消息来，把天然一段西蜀锦机，依旧织作旧日花样，意者主林神阴为之地，诃护至今，料亦是此书合出世因缘时节。清凉池上，针芥相逢，则书写读诵，为人演说之功，应获殊胜福德。何况金石刻镂，展转流布。居士二子之心疾根本，本不在此。客作汉妄以情识卜度，居士缘其目前不足计拔之祸福，亦以情识卜度之，是相随赴火坑也，岂不冤哉。
　　冥验记，沛国周氏，三子并喑。一日有客造门曰：“君可内省宿愆。”忽猛忆儿时见燕巢三子，伺其母出，各以一蒺藜吞之，斯须共毙，母还悲鸣而去，常自悔责。客曰：“君既知悔责，罪今免矣。三子即皆能言。然则居士二子之病风丧心，得无亦有可悔恨之事乎谈般若者：“若为人轻贱，是人先世罪业，应堕恶道，以今世人轻贱故，先世罪业即为消灭。”居士能于此有省，纵无始劫来所造诸业，当应时消灭，即君二子之心疾，当如周氏三子之应时能言，可以不疑。
　　	世尊住世，四十九年，六百函文字，覆藏遍界。若从杲上座之说，万年一念，更踪迹什么？向上禅林无限尊宿，有两句最端的，曰：“任尔即心即佛，我但非心非佛。”今而后有谤如来正法轮者，君但应之曰：“任汝说杲上座的是，我只说勤老师的是。”若不如是，即恐燎却面门，四百四病一时发矣，将如居士二子心疾何。不见古人道，养子方知父母恩，居士学佛知恩，临老忏悔，他日作家炉鞲，跳出丈六金身，不知还见勤老师真个扬眉竖拂否。若还一句荐得，向道佛祖有誓，罪不重科，莫殃及他家儿孙好。虽然如是，且得没交涉，是年延绑丁巳中元日，海粟老人冯子振题。
　　	
　　碧岩集行于世者数版，卷套多多，到上学徒盛笈，非便也。故予欲成小字，缩行省纸册，有年所矣。安政丁巳秋，笃信檀士戮力舍财，喜资上木，即命剞劂氏，事既竣焉，喜舍刊粹制本贱价，固予初志也。若夫碧岩曲节，先哲序跋善美尽尽，予何言乎。简省刻成，故书詹言于策端，尔安政六年岁在己未秋七月初吉。
　　敕住华园玉桃庵主万宁玄汇敬识。（录自《续藏经》第二编第二十二套）
　　
