<!-- { "loadSidebar": true } -->
　　疏曰。此明如来四智。一时普能顿净一切众生自心现流。兼显理则顿悟。乘悟并销义也。明镜者。譬如来大圆镜智也。无相色像者。如镜中色像。有即非有。非有而有。当体如如也。顿现无相清净境界者。令诸众生。顿悟圆成实如如理也。日月轮者。譬如来平等性智也。净诸众生习气过患者。破其我法二执也。显示不思议智者。令诸众生顿阶圆成实正智也。藏识者。譬如来妙观察智也。众生藏识。虽在迷时。亦惟现量。能于根身、器界、种子三类性境。一时觉了。如来妙观察智。亦复如是。顿分别知法界众生所有根性。方便令其从因尅果也。安处于彼色究竟天者。令诸众生顿舍染分缘起。顿证净分缘起也。法佛所作依佛光明者。譬如来成所作智也。照耀世间者。譬报化佛说法开示众生也。自觉圣智者。指众生闻法所获始觉智也。照除恶见妄想者。顿破分别我法二执也。然此渐顿二义。虽约能所。实不相离。是故所净虽渐。而未尝无顿也。能净虽顿。而未尝无渐也。且如庵罗虽以渐熟。而一树非不顿生多果。诸器虽以渐成。而陶家非不顿作诸器。万物虽渐生长。而大地非不顿生万物。技术虽以渐成。而巧人非不顿学众技。此即渐中有顿也。如明镜虽顿现像。而胡来则胡现。汉来则汉现。次第来则仍次第现也。日月虽顿照显。而先照高山。次照幽谷等。亦可说次第也。藏识虽顿觉了三类性境。而因缘变力。一任先业种子次第生果。亦未尝无先后也。法佛所作报化虽徧法界而有缘者见。无缘者不见。缘熟者先见。缘生者后见。亦未尝无次第也。此皆顿中有渐也。至于众生禀顿渐教。起顿渐行。获顿渐益。一往虽以一乘为顿。三乘为渐。而于四教之中。细论各有顿渐。亦可各作四句料简。末世学人。不依于义。但著言说。闻顿即喜闻渐即怒。谁知偏小。虽有顿名。亦何足重。圆实虽有渐义。亦安可轻。故不避繁。聊为拈出。用破随语生解之迷情。用显顿渐圆融之妙理。言四句料简者。一渐渐。二渐顿。三顿渐。四顿顿也。三藏教四句者。如钝根声闻。先以五停渐调烦恼而阶见道。后复徧历诸禅空处而出三界。是渐渐也。先历诸见而后见谛即于此生得爱尽者。是渐顿也。闻法即证须陀洹果。或经七返。或一往来。或历诸禅而漏尽者。是顿渐也。善来得戒。即成无学者。是顿顿也。通教四句者。先析后体而登见地。更历多时而尅上地者。是渐渐也。先观生灭而悟无生。旣悟无生。便尽余惑者。是渐顿也。创观四性。即悟无生。以无生观。渐断余惑者。是顿渐也。一念不生。即如如佛。不历阶位而自祟最者。是顿顿也。别教四句者。先从藏通转入。或从通教按位接者。是渐渐也。若从通教胜进接者。是渐顿也。先信中道。乃修次第三观者。是顿渐也。登地以后证道同圆。是顿顿也。圆教四句者。从前三教方便转入。或通别教按位接入。是渐渐也。从通别教胜进接入。或从法华开显会入。是渐顿也。具缚即知秘密之藏。历劫修行华严海空。是顿渐也。狂心顿歇。歇即菩提。如是乃超信住行向加行地等。入于如来妙庄严海。圆满菩提。归无所得。是顿顿也。又藏通虽各四句。束之皆名为渐。但诠真故。别圆虽各四句。束之皆名为顿。正诠中故。又藏教拙门。是界内渐。通教巧门。是界内顿。别教历别。是界外渐。圆教圆融。是界外顿。又藏教近通化城。其路屈曲。虽有四句。总为渐渐。通教直通化城。遥通宝所。虽有四句。总为渐顿。别教虽通宝所。其路迂回。虽有四句。总为顿渐。圆教直通宝所。无委曲相。虽有四句。总为顿顿。又藏教析观拙。开会难则先后皆渐。应名渐渐。通教体观巧而利受接。钝不受接。则先顿后渐。应名顿渐别教历别修观。而证道同圆。则先渐后顿。应名渐顿。圆教六而常即。则始终皆顿。应名顿顿。又藏通之顿顿。犹故不如圆家之渐渐。当知以名定义万无一得。以义定名。万无一失。后世徒骛圆顿之名。安知顿渐皆不思议乎。初正答渐顿二义竟。
　　
　　
　　二兼辩三佛法相
　　
　　大慧。法依佛。（魏云。法佛报佛。）说一切法入自相、共相。自心现习气因。相续妄想自性计著因。种种不实如幻。种种计著不可得。（唐云。法性所流佛。说一切法自相共相。自心现习气因相。更相系属。种种幻事。皆无自性。而诸众生。种种执著。取以为实。悉不可得。）复次大慧。计著缘起自性。生妄想自性相。大慧。如工幻师。依草木瓦石。作种种幻。起一切众生若干形色。（唐云。幻作众生若干色像。）起种种妄想。彼诸妄想。亦无真实。（唐云。令其见者种种分别。皆无真实。）如是大慧。依缘起自性。起妄想自性。种种妄想心。种种相。行事妄想相。计著、习气、妄想。是为妄想自性相生。（唐云。此亦如是。于缘起性中。有妄计性。种种相现。是名妄计性生。）大慧。是名依佛说法。（魏云。是名报佛说法之相。唐云。是名法性所流佛说法相。）
　　
　　
　　疏曰。此先明报佛说法相也。然统论三佛。不一不异。言不一者。约自所证。名为法佛。约自能证。名为报佛。依性起修。还证于性。又名依佛。旣依性起。又名法性所流佛。而此报佛。复分为二。若自受用报。则非等觉以下之所能见。若他受用报。则别地圆住。乃能随力随分见之。约随群机。普现其影。如月印千江。名为化佛。则若凡若圣。但有缘者。皆得见之。故不一也。言不异者。法是法身。报是般若。化是解脱。三法不可纵横并别。那得言异。又法是本性三德。报是修生三德。此即是体。化是利他三德。此即是用。性修不二。体用不二。又那得言异。又经云。水银和真金。能涂诸色像。功德和法身。处处应现往。水银。譬报身功德。真金。譬法身理性。色像。譬化身普应。有色像处。即有真金水银。有应化处。即有法身功德。故荆溪云。泥水之像。性遍虚空。三身宛然。四德无减。况复化身。那得与法报异耶。知此不一不异意已。方可辨于三佛之相。何以言之。只今娑婆所见释迦。本是化佛。而此化佛。即报即法。故诸经中。或名为卢舍那。或名毗卢遮那。此不异也。众生若堪闻真实法。闻已信解。能证自心本具法身理体。于其化身。即见法身。即名法佛。众生若堪闻缘生无性之法。通达藏识染净因缘。能生自心本具功德智慧。于其化身。即见报身。即名报佛。众生若仅堪闻善恶因果生灭对待之法。闻已受持。断恶修善。舍离生死。取证涅槃。于其化身。不见即报即法之理。止名化佛也。今先明报佛所说。说一切法自相共相。皆因自心习气所现。皆如幻事。正所谓依他无性也。相续妄想计著。而计著实不可得。正所谓计本空也。言计著缘起自性生妄想自性相者。如唯识云。第六第七心品。执我法者。是能徧计。依他起性。是所徧计。以是徧计心等所缘缘故。如依于绳。而起蛇想。其所缘缘。但是绳故。本无蛇故。故云。彼诸妄想。亦无真实也。余文可知。
　　
　　
　　大慧。法佛者。离心自性相。自觉圣所缘境界建立施作。（唐云。法性佛者。建立自证智所行。离心自性相。魏云。法佛说法者。离心相应体故。内证圣行境界故。是名法佛说法之相。）
　　
　　
　　疏曰。所证真如。名为法佛。以离能取所取相故。名为离心自性相。以无分别智体会真如故。名为自觉圣智所缘境界建立施作也。夫离心自性相者。唯识所谓真如无相可取。正智不取于相也。自觉圣智所缘境界建立施作者。唯识所谓。虽有见分。而无分别。虽无相分。而可说此带如相起。不离如故。不变而缘也。旣以根本正智亲证真如。则自分证法佛。乃名得闻法佛所说法耳。
　　
　　
　　大慧。化佛者。说施戒忍精进禅定及心智慧。离阴界入解脱。识相分别。观察建立。超外道见。无色见。（唐云。化佛说施戒忍进禅定智慧。蕴处界法。及诸解脱诸识行相。建立差别。越外道见。超无色行。）
　　
　　
　　疏曰。对治六蔽。说事六度。即道谛也。说阴界入。即苦谛也。说离解脱。即灭谛也。识相分别。观察建立。即集谛也。又即十二因缘流转还灭门也。总依生灭四谛。说三乘法。仅超外道及无色见。出分段生死而已。二兼辨三佛法相竟。
　　
　　
　　三结劝修学除灭
　　
　　大慧。又法佛者。离攀缘。攀缘离。一切所作根量相灭。（魏云。法佛说法者。离攀缘故。离能观所观故。离所作根量相故。唐云。法性佛。非所攀缘。一切所缘。一切所作根量等相。悉皆远离。）非诸凡夫、声闻、缘觉、外道。计著我相所著境界。（唐云。非凡夫二乘及诸外道执著我相所取境界。魏云。非诸凡夫声闻缘觉外道境界故。以诸外道。执著虚妄我相故。）自觉圣究竟差别相建立。是故大慧。自觉圣究竟差别相。当勤修学。自心现见。应当除灭。
　　
　　
　　疏曰。上文分辨三佛说法之相。正欲令人荐取法身本性。故结叹非诸凡外二乘境也。凡外具有我法二执。二乘虽断我执。尚有法执。不达心外无法。安能证会自觉圣境界哉。欲证自觉圣智。须净自心现流。欲净自心现流。须修自觉圣趣。前文所谓唯心直进。即是修学除灭总诀。愿诸同志。相与勉之。言自觉圣究竟差别相者。一与凡外二乘。究竟不同。二于真如究竟性中。尚有十地断障所显差别。犹金刚经。所谓以无为法。而有差别也。二明净除顿渐竟。
　　
　　
　　
　　楞伽阿跋多罗宝经卷第一义疏中
　　
　　
　　
　　
　　楞伽阿跋多罗宝经卷第一义疏下
　　
　　
　　前来第三圣智事分别自性门。二正说八段中。二明净除顿渐竟。
　　
　　三辨声闻通相。二初标。二释。
　　
　　今初
　　
　　复次大慧。有二种声闻乘通分别相。（二并云。声闻乘有二种差别相。）谓得自觉圣差别相。（魏云。谓于内身证得圣相故。唐云。所谓自证圣智殊胜相。）及性妄想自性计著相。（魏云。执著虚妄相分别有物故。唐云。分别执著自性相。）
　　
　　
　　疏曰。通分别相者。谓此二种。虽则通名声闻。而相各差别。凡学菩萨道者。皆应善分别知也。
　　
　　
　　二释二。初释自觉圣相。二释性妄想相。
　　
　　初又二。初正释相。二明差别。
　　
