<!-- { "loadSidebar": true } -->
　　云何内缘。谓无明爱业等法。得缘名。从彼生。阴界入法。得缘所起名。彼无差别。而愚夫妄想。是名内缘法。
　　
　　
　　疏曰。十二缘生。其相微细。已非凡外之所能知。缘生无性。全妄即真。尤非二乘之所能悟。故名内缘。依此内缘。方有外缘。外缘秪就相分之中一分不执受者言耳。无明爱业等法得缘名者。所谓无明与行。为能引二支。爱取及有为能生三支也。从彼生阴界入法得缘所起名者。所谓识名色六入触受。为所引五支。生及老死。为所生二支也。彼无差别者。如来藏第一义心。举体而为惑业苦三。三皆无性。当体即是如来藏心。心外无法也。而愚夫妄想者。凡外则妄计从有种无种生。声闻则妄计因果实法。唯求舍离也。初总明二缘竟。
　　
　　
　　二别明六因二。初标。二释。
　　
　　今初
　　
　　大慧。彼因者有六种。谓当有因。相续因。相因。作因。显示因。待因。
　　
　　
　　疏曰。彼因有六种者。即指内外二缘之中。分别能招果之因相。有此六种差别。皆非心外法也。
　　
　　
　　二释
　　
　　当有因者。作因已。内外法生。（魏云。作因已。能生内外法。）
　　
　　
　　疏曰。作无明业因。能生未来识等生老死果。譬如植种于地。能生芽茎及谷麦也。此是现行熏种子义。
　　
　　
　　相续因者。作攀缘已。内外法生阴种子等。
　　
　　
　　疏曰。由第八识受熏持种。令法种子相续不灭。譬如地为谷种所依。渐次生长也。此是种引种。及种生现义。
　　
　　
　　相因者。作无间相相续生。（魏云。能生相续次第作事而不断绝。唐云。作无间相生相续果。）
　　
　　
　　疏曰。由诸境相。令能缘识相续生起。即所缘缘及等无间缘也。
　　
　　
　　作因者。作增上事。如转轮王。（魏云。能作增上因。如转轮王。唐云。能作因者。谓作增上而生于果。如转轮王。）
　　
　　
　　疏曰。由增上缘。能作生住成得等事。譬如转轮王力。能令世间成办诸事也。
　　
　　
　　显示因者。妄想事生已。相现作所作。如灯照色等。（唐云。显了因者。谓分别生。能显境相。如灯照物。）
　　
　　
　　疏曰。此即心王心所之见分。各为自相分境之增上缘也。
　　
　　
　　待因者。灭时作相续断不妄想性生。（魏云。相待因者。于灭时不见虚妄生法。相续事断绝故。唐云。观待因者。谓灭时相续断。无妄想生。）
　　
　　
　　疏曰。由前五因。能令自心虚妄法生。生则有灭。能令自心妄想断绝。对生说灭故名为待因也。初答缘因相竟。
　　
　　
　　二破渐俱生三。初总破。二别破。三结破。
　　
　　今初
　　
　　大慧。彼自妄想相愚夫。不渐次生。不俱生。（魏云。如是诸法。凡夫自心虚妄分别。大慧。是诸法非次第生。非一时生。唐云。此是愚夫自所分别。非渐次生。亦非顿生。）
　　
　　
　　疏曰。此明上文所言二缘六因。皆是妄心分别。其实心外无法。法本无生。不可妄计。或渐或俱也。
　　
　　
　　二别破二。初破俱生。二破渐次生。
　　
　　今初
　　
　　所以者何。若复俱生者。作所作无分别。不得因相故。（魏云。若一切法一时生者。因果不可差别。以不见因果身相故。唐云。若顿生者。则作与所作无有差别。求其因相不可得故。）
　　
　　
　　疏曰。设使诸法非唯心现。而是心外因缘生者。若因与果。一时俱生。则果与因。相难分别。以二相同时顿现。不可表示谁因谁果故也。
　　
　　
　　二破渐次生
　　
　　若渐次生者。不得相我故。（唐云。求其体相。亦不可得。）惭次生不生。如不生子。无父名。（唐云。如未生子。云何名父。）
　　
　　
　　
　　疏曰。若心外因缘渐次生心外果。因果不同时者。譬如末生子时。不得名父。未生果时。云何名因。
　　
　　
　　大慧。渐次生相续方便不然。但妄想耳。因攀缘次第增上缘等生所生故。大慧。渐次生不生。妄想自性计著相故。（魏云。愚痴凡夫。自心观察次第相续不相应故。作如是言。因缘。次第缘。缘缘。增上缘等。能生诸法。大慧。如是次第诸法不生。唐云。诸计度人言。以因缘所缘缘无间缘增上缘等。所生能生互相系属。次第生者。理不得成。皆是妄情执著相故。）
　　
　　
　　疏曰。此明四缘渐生诸法。但是妄想计著之相。而生本不生也。因者。亲因缘也。攀缘者。所缘缘也。次第者。等无间缘也。增上缘。如常可知。问曰。瑜伽唯识。盛明四缘生一切法。今云皆是妄想计著。何耶。答曰。迷一真心。举体而为五位百法。于百法中。假说色心种子。名为因缘。假说相分。为所缘缘。假说见分前念现行。为等无间缘。假说色心诸法。互相为增上缘。其实五位百法。并皆无性。故唯识论云。为遣妄执心心所外实有境故。说唯有识。若执唯识真实有者。如执外境。亦是法执。又云。如前所说识差别相。依理世俗。非真胜义。真胜义中。心言绝故。如伽陀说。心意识八种。俗故相有别。真故相无别。相所相无故。夫心意识。尚无别相。况四缘而有实体相耶。故知瑜伽唯识。与此经同是一切佛语心也。二别破竟。
　　
　　
　　三结破
　　
　　渐次俱不生。自心现受用故。（魏云。自心中现身及资生故。唐云。但有心现身资等故。）自相共相外性非性。（唐云。外自其相皆无性故。）大慧。渐次俱不生。除自心现不觉妄想故相生。（魏云。但虚妄识生。自心见故。唐云。唯除识起自分别见。）是故因缘作事方便相。当离渐次俱见。（魏云。汝当应离不正见因缘生事次第一时生法。唐云。是故应离因缘所作和合相中。渐顿生见。）
　　
　　
　　疏曰。根身器界。皆自心现。譬如梦境。本非有生。如何妄想分别或渐或俱生耶。瑜伽唯识。且依众生自心所现。方便分别自相共相。及十因四缘五果或俱不俱。以破心外我法二执。然后遣相证性。结成胜义。今经直显胜义。不惟外性非性。当知自心所现。皆如幻梦。不可谓其实有渐次及俱生也。初长文竟。
　　
　　
　　二偈颂
　　
　　尔时世尊。欲重宣此义而说偈言。一切都无生。亦无因缘灭。（魏云。因缘无不生。不生故不灭。）于彼生灭中。而起因缘想。（唐云。于彼诸缘中。分别生灭相。）非遮灭复生。相续因缘起。唯为断凡愚。痴惑妄想缘。（唐云。非遮诸缘会。如是灭复生。但止于凡愚。妄情之所著。）有无缘起法。（唐云。缘中法有无。）是悉无有生。习气所迷转。从是三有现。（唐作生有现。）真实无生缘。（唐云。本来无有生。）亦复无有灭。观一切有为。（唐作有无。）犹如虚空华。摄受及所摄。舍离惑乱见。（唐云。离能取所取。一切迷惑见。）非己生当生。（唐云。无能生所生。）亦复无因缘。一切无所有。斯皆是言说。（唐云。但随世俗故。而说有生灭。）
　　
　　
　　疏曰。心外无法。故因缘生法。即是无生。以无生故。亦无灭也。当知因缘亦唯是心。生灭亦唯是心。众生于唯心生灭之中而计因缘。或于唯心因缘之中而计生灭。不知因缘生灭悉皆无性。故佛破之。然遮拨唯心之生灭因缘。唯为断除凡愚之执著妄情耳。譬如翳目。妄见空花。不可谓实有。不可谓定无。今非遮其华相生灭。唯为断其妄生执著也。若知能取所取已生当生能生所生。一一唯心。一一无性。则随世俗说有生灭亦何碍哉。第七诸法缘因门竟。
　　
　　
　　第八言说妄想门三。初请问。二许宣。三正说。
　　
　　今初
　　
　　尔时大慧菩萨摩诃萨复白佛言。世尊。惟愿为说言说妄想相心经。（魏云。名分别言语相心法门。唐云。言说分别相心法门。）世尊。我及余菩萨摩诃萨。若善知言说妄想相心经。则能通达言说所说二种义。疾得阿耨多罗三藐三菩提。以言说所说二种趣。净一切众生。
　　
　　
　　疏曰。前明一切皆是言说。而言说妄想。必有其相。又能说所说二义。必须通达。方可自觉觉他。故问之也。
　　
　　
　　二许说
　　
　　佛告大慧。谛听谛听。善思念之。当为汝说。大慧白佛言。善哉世尊。唯然受教。
　　
　　
　　
　　三正说三。初正明四种相。二明所现境界。三辨第一义。
　　
　　今初
　　
　　佛告大慧。有四种言说妄想。（唐作分别。）相。谓相言说。梦言说。过妄想计著言说。（魏云。妄执言说。唐云。计著过恶言说。）无始妄想言说。（魏云。无始言说。）相言说者。从自妄想色相计著生。（魏云。执著色等诸相而生。唐云。执著自分别色相生。）梦言说者。先所经境界。随忆念生。从觉己境界无性生。（唐云。谓梦先所经境界。觉已忆念。依不实境生。）过妄想计著言说者。先怨所作业。随忆念生。（魏云。念本所闻所作业生。唐云。忆念怨仇先所作业生。）无始妄想言说者。无始虚伪计著过自种习气生。（魏云。从无始来执著戏论烦恼种子熏习而生。唐云。以无始戏论妄执习气生。）是名四种言说妄想相。
　　
　　
　　疏曰。言说妄想虽多。以四种收之。无不尽也。
　　
　　
　　二明所现境界二。初辨言说生。二辨异不异。
　　
　　今初
　　
　　尔时大慧菩萨摩诃萨。复以此义劝请世尊。惟愿更说言说妄想所现境界。世尊。何处。何故。云何何因。众生妄想言说生。（魏云。唯愿为我重说四种虚妄执著言语之相。众生言语。何处出。云何出。何因出。唐云。愿更为说言语分别所行之相。何处。何因。云何而起。）佛告大慧。头胸喉鼻舌唇龂齿和合。出音声。
　　
　　
　　疏曰。何故即何因。故二译上有三句也。头胸喉等。是答其何处出。和合出。是答其云何出。不答何因者。因唯妄想。易知故也。
　　
　　
　　
　　二辨异不异
　　
　　大慧白佛言。世尊。言说妄想。为异为不异。佛告大慧。言说妄想。非异非不异。所以者何。谓彼因生相故。（魏云。因彼虚妄法相。生言语故。唐云。分别为因。起言语故。）大慧。若言说妄想异者。妄想不应是因。若不异者。语不显义。而有显示。（魏云。说彼言语。能了前境。）是故非异非不异。
　　
　　
　　疏曰。言说旣因妄想。故须辨异不异也。若云异者。妄想不应为言说因。今旣为言说因。故非异也。若不异者。言说不应显示境义。今旣能有显示。故非不异也。二明所现境界竟。
　　
　　
