<!-- { "loadSidebar": true } -->
　　疏曰。诸法从本来。常自寂灭相。如空本无花。不俟更灭。故菩萨阐提。毕竟不复入涅槃也。断善根阐提。但断修善。而性善不断。故不觉不知。受佛菩萨善知识等之所熏发。还生善根。证涅槃性也。然此五性差别。若据瑜伽唯识等论。则决定是有。若据法王等经。则决定是无。若得今经及圆觉意。则无不碍有。有不碍无。何以言之。如来藏心。生佛平等。本无差别。而无始熏习。万有不齐。所以现见诸机不同。安得一向执无。此瑜伽唯识所以明其有也。众生种性虽各不同。而法性平等。诸佛大愿。亦复平等。所以毕竟终令成佛安得一向执有。此法王等经所以明其无也。为实施权。故无不碍有。开权显实。故有不碍无。约无始本有种子。则一心必具十界。安得不具佛界种子。约无始新熏种子。则随缘生长不同。安得不分五性差别。如一地所生。必有三草二木。则无差别不碍差别。如三草二木。毕竟还归于地。则有差别不碍无差。此一代时教之脉胳。法华三昧之旨归也。五明种性差别竟。
　　
　　
　　六明三自性相三。初标。二释。三结。
　　
　　今初
　　
　　复次大慧。菩萨摩诃萨。当善三自性。（魏云。三法自体相。唐云。三自性相。）云何三自性。谓妄想自性。（魏云。虚妄分别名字相。唐云。妄计自性。）缘起自性。（魏云。因缘法体自相相。）成自性。（魏云。第一义谛法体相。唐云。圆成自性。）
　　
　　
　　疏曰。妄想自性。唯识名徧计所执性。大乘止观。名分别性。周徧计度。故名徧计。即是虚妄我法二执。譬如于绳计蛇。于杌计鬼。毫无实境也。缘起自性。唯识名依他起性。谓心心所体。及相见分。并依众缘而得起故。成自性。唯识名圆成实性。大乘止观。名真实性。二空所显。圆满成就。诸法实性。故名圆成实也。
　　
　　
　　二释为三。初释妄想自性。二释缘起自性。三释成自性。
　　
　　今初
　　
　　大慧。妄想自性。从相生。大慧白佛言。世尊。云何妄想自性从相生。佛告大慧。缘起自性事相相。行显现事相相。计著有二种妄想自性。如来应供等正觉之所建立。（唐云。谓彼依缘起事相种类显现。生计著故。大慧。彼计著事相。有二种妄计性生。是诸如来之所演说。）谓名相计著相。及事相计著相。名相计著相者。谓内外法计著。（唐云。谓计著内外法。）事相计著相者。谓即彼如是内外自共相计著。（唐云。谓即彼内外法中计著自共相。）是名二种妄想自性相。
　　
　　
　　疏曰。妄想自性从相生者。谓从缘起相而起妄想分别。如从绳杌。起蛇鬼妄分别也。缘起自性事相相者。指五法中之名也。行显现事相相者。指五法中之相也。计著于名。妄想分别内外诸法。是名相计著相也。计著于相。妄想分别内外法中自共相等。是事相计著相也。故唯识云。次所徧计。自性云何。摄大乘说。是依他起徧计心等所缘缘故。此之谓也。
　　
　　
　　二释缘起自性
　　
　　若依若缘生。是名缘起。（唐云。从所依所缘起。是缘起性。）
　　
　　
　　疏曰。一切色心诸法。皆是仗因托缘而生。故名缘起。言所依者。第八现行。为根本依。第七现行。为染净依。第六现行。为分别依。第八所藏种子。为种子依。前五识。以五净色根为不共亲依。第六。以第七为不共亲依第七第八。更互为依。诸心所法。各依心王而得同起。故名依也。言所缘者。第八以三类性境为所缘。第七以第八见分为所缘。第六以一切诸法为所缘。前五以现在五尘为所缘。心所所缘。同于心王。故名缘也。又诸色法。各依种子为所依因。各以心心所之见分为增上缘。故云若依若缘生也。
　　
　　
　　三释成自性
　　
　　云何成自性。谓离名相事相妄想。圣智所得。及自觉圣智趣所行境界。是名成自性如来藏心。（魏云。谓诸佛如来离名字相境界相事相相。圣智修行境界行处。是名第一义谛相。诸佛如来藏心。唐云。谓离名相事相一切分别。自证圣智所行真如。此是圆成自性如来藏心。）
　　
　　
　　疏曰。若离名相事相二种妄想。即名正智。正智所证真如理性。本来不动。名为如如。理外无智。智外无理。理智不二。即如来藏心也。二释竟。
　　
　　
　　三结
　　
　　尔时世尊。欲重宣此义。而说偈言。名相觉想。（二作分别。）自性二相。正智如如。是则成相。
　　
　　
　　疏曰。此以五法摄三性也。谓一名。二相。三觉想。即是妄想缘起二种自性之相。四正智。五如如。即是成自性相也。然此三性五法。诸圣教说相摄不定。具如唯识广明。今以名相为所妄想。觉想为能妄想。同是妄想自性。依于觉想而有名相。缘于名相而有觉想。同是缘起自性。正智如如。无颠倒故。名为成自性也。
　　
　　
　　大慧。是名观察五法。（三）自性相经。自觉圣智趣所行境界。汝等诸菩萨摩诃萨。应当修学。
　　
　　
　　疏曰。正智如如。是成自性。可称自觉圣智趣所行境界。名相觉想。乃妄想、缘起、自性。何得是自觉圣智趣所行耶。当知此有二义。一者正智如如体外。别无名相及觉想故。能了名相觉想无性。即是正智及如如故。二者众生没于名相觉想。所以不达正智如如。圣人旣证正智如如。即能善知众生名相觉想种种差别稠林。应病与药。令得破除故。所谓了俗由证真。故说为后得也。六明三自性相竟。
　　
　　
　　七明二无我相二。初标。二释。
　　
　　今初
　　
　　复次大慧。菩萨摩诃萨。善观二种无我相。云何二种无我相。谓人无我。及法无我。（魏云。人无我智。法无我智。唐云。人无我相。法无我相）
　　
　　
　　疏曰。二无我。亦名二空。谓人空。法空也。人者。假名众生也。无我者。假名众生无实主宰体性也。法者。蕴、处、界、等色心、诸法也。无我者。色心诸法。亦无实主宰体性也。魏云智者。约能观言之也。唐云相者。约所观言之也。人执、唯局凡夫外道。法执、通于凡外及三乘人。
　　
　　
　　二释为二。初释人无我。二释法无我。
　　
　　今初
　　
　　云何人无我。谓离我、我所、（五）阴（十八）界（六）入聚。无知业爱生。（唐云。谓蕴、界、处。离我我所。无知爱业之所生起。）眼色等摄受计著生识。（唐云。眼等识生。取于色等。而生计著。）一切诸根、自心现器身藏。自妄想相、施设显示。（唐云。又自心所见身器世间。皆是藏心之所显现。）如河流。如种子。如灯（焰）。如（迅）风。如（浮）云。刹那展转坏。（唐云。刹那。相续。变坏不停。）躁动如猿猴。乐不净处如飞蝇。无厌足如风火。（唐云。如猛火。）无始虚伪习气（为）因。如汲水轮。生死趣有轮。（唐云。诸有趣中。流转不息。如汲水轮。）种种身色。如幻术神咒、机发像起。（唐云。种种色身威仪进止。譬如死尸。咒力故行。亦如木人。因机运动。）善彼相知。（唐云。若能于此、善知其相。）是名人无我智。
　　
　　
　　疏曰。人无我观。一往与声闻同。而细研有异。声闻但观阴界入法。无我我所。无常苦空不净而已。不知皆是藏心所显现也。今先总观阴界入聚。从无知业爱生。离我我所。次别观眼等转识。从根尘摄受计著生。而此根尘依正。皆从藏心显现。是一切唯识。识不自在。无有主宰。无所摄属。非我我所也。又观此识。如河流种子等。刹那变坏不停。即是行阴无常。无主宰。不自在。无摄属。亦非我我所也。又观此识。躁动如猿猴。即是想阴无主宰。不自在。无摄属。亦非我我所也。又观此识。乐不净处如飞蝇。无厌足如风火。即是受阴无主宰。不自在。无摄属。亦非我我所也。又观生死有轮之中。种种色身。但如机发像动。即是色阴无主宰。不自在。无摄属。亦非我我所也。
　　
　　
　　二释法无我二。初明观。二显益。
　　
　　今初
　　
　　云何法无我智。谓觉阴界入妄想相自性。（唐云。谓知蕴、界、处、是妄计性。）如阴界入离我我所。阴界入积聚。因业爱绳缚。（唐云。唯共积聚爱业绳缚。）展转相缘生。无动摇。（唐云。互为缘起。无能作者。）诸法亦尔。离自共相。不实妄想相。妄想力。（唐云。蕴等亦尔。离自共相。虚妄分别种种相现。）是凡夫生。非圣贤也。（唐云。愚夫分别。非诸圣者。）心意识五法自性离故。（唐云。如是观察一切诸法。离心意意识五法自性。）大慧。菩萨摩诃萨。当善分别一切法无我。（唐云。是名菩萨摩诃萨法无我智。）
　　
　　
　　疏曰。阴界入等。名之为法。唯是妄想所现之相。故无我也。盖旣知其无我我所。又岂有自共相可得哉。但由凡夫不实妄想之力。似有种种自共相现耳。是故心意识八种。悉皆无性。不唯名相妄想三法本离。即正智如如二法、亦本离也。不唯妄想缘起二性本离。即成自性亦本离也。如因醉见屋转。说屋不转。屋本不名为不转也。如因捏见二月。说一月真。月本不名为一真也。如因狂怖失头。说头不失。头本不名为不失也。是故若达名相妄想本空。即是正智如如。若计正智如如是有。便成妄想名相。故云五法三自性皆空。八识二无我俱遣。空无可空。遣无可遣。乃名为离。乃名法无我智。
　　
　　
　　二显益
　　
　　善法无我菩萨摩诃萨。不久当得初地菩萨无所有观。地相观察。开觉欢喜。（唐云。得此智已。知无境界。了诸地相。即入初地。心生欢喜。）次第渐进。超九地相。得法云地。（唐更有云。诸有所作。皆悉已办。）于彼建立无量宝庄严大宝连华王像大宝宫殿。（唐云。住是地已。有大宝莲华王。众宝庄严。于其华上。有宝宫殿。状如莲华。）幻自性境界修习生。于彼而坐。（唐云。菩萨往修幻性法门之所成就。而坐其上。）同一像类诸最胜子眷属围绕。（唐云。同行佛子。前后围绕。）从一切佛刹来佛手灌顶。如转轮圣王太子灌顶。（唐云。一切佛刹所有如来。皆舒其手。如转轮王子灌顶之法而灌其顶。）超佛子地。到自觉圣智法趣。（唐云。获自证法。）当得如来自在法身。见法无我故。是名法无我相。汝等诸菩萨摩诃萨。应当修学。
　　
　　
　　疏曰。当得初地。别教菩萨见道位也。而云不久当得。又云渐进超九地相等。则是借别明圆。不同历别权行。定经尔所劫数也。大宝莲华王宫殿。具如华严所明。不同色究竟天带劣胜应而已。七明二无我相竟。
　　
　　
　　八破建立诽谤二。初问。二答。
　　
