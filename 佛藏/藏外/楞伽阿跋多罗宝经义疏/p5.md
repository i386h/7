<!-- { "loadSidebar": true } -->
　　疏曰。此以微尘譬藏识。以泥团譬分别事识。而以微尘泥团所依四微。譬八识之真相。又以金譬藏识。以庄严具譬分别事识。而以金庄严具所依四微。亦譬八识之真相也。大凡立譬。皆是曲顺世间情谓所知。以易例难。令其得解。而真法者。实非譬喻所及。且如微尘。泥团。金。庄严具。并彼所依色香味触四微。以理言之。并是自心所现相分。因心成体。心外无法。本无能依所依能成所成差别之相可得。而据世间情谓。则四微为所依。泥团微尘金庄严具皆为能依。可譬真识为所依。八识皆为能依也。又据世间情谓。则微尘与金为能成。泥团与庄严具为所成。可譬现识为能成。分别事识为所成也。夫旣是所依所成。则非定异。旣分能所。则非定一。是故真如与一切识。非异非不异。八识展转相望。亦非异非不异也。文中彼字。意指四微。
　　
　　
　　二法合
　　
　　如是大慧。转识藏识真相若异者。藏识非因若不异者。转识灭。藏识亦应灭。而自真相实不灭。是故大慧。非自真相识灭。但业相灭。
　　
　　
　　疏曰。转识。合前泥团及庄严具。藏识。合前微尘及金。真相二字。正合前彼字所指四微也。若约譬喻则应云。泥团微尘四微若异者。微尘非因。若不异者。泥团灭。微尘亦应灭。而微尘四微实不灭也。葢泥同微尘。虽同以四微为体。皆无自体。而泥团易坏。微尘不可更坏。可譬转识藏识。虽同以真识为体。皆无自体。而转识易灭。藏识不复更灭也。结云非自真相识灭但业相灭者。意显前文所谓诸识有三种相唯转相业相可灭。而真相不可灭也。夫八识皆有相生住灭。皆名转相。八识皆有流注生住灭。皆名业相。灭此二种生住灭已。当处即是不生不灭乃名真相。是则不唯藏识真相不灭。即转识真相亦不灭也。以真故相无别故。所以如来位中。得有四智相应心品。四非定四。亦非定一。约真。则相所相无。尚不名一。云何名四名八。约俗。则不坏相有八。说八说四说一。皆无碍故。二喻显竟。
　　
　　
　　三简非
　　
　　若自真相灭者。藏识则灭。大慧。藏识灭者。不异外道断见论议。大慧。彼诸外道。作如是论。谓摄受境界灭。识流注亦灭。若识流注灭者。无始流注应断。大慧。外道说流注生因。非眼识色明集会而生。更有异因。大慧。彼因者。说言若胜妙。若士夫。若自在。若时。若微尘。
　　
　　
　　疏曰。外道心昏智闇。妄计摄受境界现行若灭。则识流注种子亦灭。而不知诸法种子。从无始际展转传来。终不断也。唯其不知自心所具种子。为一切法亲因。但藉众缘得起。故遂别计胜妙士夫等异因也。言眼识色明集会而生者。且据眼识言之。虽有种子亲因。仍藉九缘集会乃生。眼。即根缘。识。即第八。第七。第六。并作意心数。前念眼识现行色。即境界并空明。即日月灯光也。眼为增上不共亲依。第八为根本依。第七为染净依。第六为分别依。作意能引种起现。又能引心趣境。已上五缘。并名为增上缘。前念、眼识、现行、为开导依。名为等无间缘。境界。即亲疎相分。名所缘缘。空明二种。亦属增上缘摄。若耳识。则不藉明缘。鼻、舌、身、识。则并不藉空缘。故云。耳、识唯从八。鼻、舌、身、三、七也。胜妙。亦云胜性。即是冥谛。士夫。即神我。或胜论大有句。自在。即大自在天。余可知。初正答生住灭竟。
　　
　　
　　二申明邪正门二。初破自性。二辨迷悟。
　　
　　初中二。初叙所执。二约第一义破。
　　
　　今初
　　
　　复次大慧。有七种性自性。（魏云。外道有七种自性。）所谓集性自性。性自性。相性自性。大种性自性。因性自性。缘性自性。成性自性。
　　
　　
　　疏曰。众缘和合。名之为集。法法自尔。名之为性。各有形状。名之为相。地水火风。名为大种。亲能生起。名之为因。疎能助起。名之为缘。因缘生果。名之为成。凡此皆是自心所现境界。心外无性。而外道妄计各有自性也。
　　
　　
　　二约第一义破二。初叙义。二正破。
　　
　　今初
　　
　　复次大慧。有七种第一义。（魏云。我有七种第一义。）所谓心境界。（唐云。心所行。）慧境界。（二皆作智。）智境界。（魏作慧。唐无。）见境界。（二皆作二见。）超二见境界。（魏云。过二见。）超子地境界。（魏云。过佛子地。）如来自到境界。（魏云。入如来地内行境界。唐云。如来所行。如来自证圣智所行）
　　
　　
　　疏曰。七种第一义者。了知诸法无性。一一皆是第一义境。而此第一义境。从性起修。通因彻果。亦得约义说有七种。然此七种。一一皆破七种自性。非谓一种别破一种也。初心境界者。谓彼外道所计七种自性。皆无自性。皆是唯心所现境界。此则直显理性。不论悟与未悟。并无心外境界故也。二慧境界者。依闻思修三慧。乃知一切皆唯心也。三智境界者。发无漏智。乃证一切皆唯心也。智慧二字。并通权实。魏以智为权。慧为实。今以慧为权。智为实耳。四二见境界者。证唯心已。了知种种境界离一切相。即一切法。离一切相。名为如实空见。即一切法。名为如实不空见也。五超二见境界者。了知一切境界。离即离非是即非即。二而不二也。六超子地境界者。因位终穷也。七如来自到境界者。果位圆满也。自何所到。到此心境界之究竟而已。此六并约妙修因果。不出性源而言之也。
　　
　　
　　
　　二正破
　　
　　大慧。此是过去未来现在诸如来应供等正觉性自性第一义心。以性自性第一义心。成就如来世间。出世间。出世间上上法。圣慧眼入自共相建立。如所建立。不与外道论恶见共。
　　
　　
　　疏曰。此明外道妄计七种自性。本皆无性。故三世诸佛照之。皆即第一义心也。达此第一义心。则能成就世出世间种种诸法。而诸法之自相共相。并皆无性。一一皆由第一义心建立。真俗不二。不可思议。不同外道。于俗妄作有见。于真妄作无见也。世间法者。指六凡法。出世间法者。指三乘法。出世间上上法者。指诸佛法。以要言之。即是十界百界千如法也。圣慧眼者。了法无性。不生有无二执也。入自共相建立者。随情随智。假说种种自相共相也。如世间法。以蕴处界等。名为自相。以苦空等。名为共相。如出世法。以戒定慧等。名为自相。以无漏等。名为共相。如出世上上法。以十力无畏功德智慧等。名为自相。以真如纯善不思议等。名为共相。又凡一切现量之所亲证。皆名自相。一切比量之所诠显。皆名共相。如所建立。皆依第一义心方便施设不拨为无。不执为实。于第一义建立诸法。则空即不空。不共断灭恶见。了知诸法皆第一义。则有即非有。不共邪常恶见也。
　　
　　
　　大慧。云何外道论恶见共。所谓自境界妄想见。不觉识自心所现。分齐不通。（魏云。大慧。云何不与外道邪见共同。所谓分别自心境界妄想见。而不觉知自心想见。唐云。云何为外道恶见。谓不知境界自分别现。）大慧。愚痴凡夫。性无性自性第一义。作二见论。（魏云。大慧。诸愚痴凡夫。无有实体以为第一义。说二见论。唐云。于自性第一义。见有见无而起言说。）
　　
　　
　　疏曰。此申明外道恶见之可破也。谓一切境界。皆是自心境界。皆从妄想所见。总不出于自心所现分齐。但由外道不觉识故。不能通达也。夫七种自性。皆以无性而为其性。所以皆即是第一义。而愚痴凡夫。或不知性无性故。作有见论。或不知无性之性乃是第一义故。作无见论。有无二见。皆由不达自心现量所以皆可破也。初破自性竟。
　　
　　
　　二辨迷悟二。初总许说。二正别辨。
　　
　　今初
　　
　　复次大慧。妄想三有苦灭。无知爱业缘灭。自心所现幻境随见。今当说。（唐云。我今当说。若了境如幻自心所现。则灭妄想三有苦。及无知爱业缘。）
　　
　　
　　疏曰。此文唐译为顺。若依今文释者。谓若欲妄想三有苦灭。先须无知爱业缘灭。又须先于自心所现幻境随即觉见。此迷悟关头。今当说也。葢于自心所现幻境若不随见。则名为惑。有惑。则必起于无知爱业之缘。有爱业缘。则必感于三有苦果。而此三有苦果。唯是妄想。别无实体。如空中华相。唯是瞖眼所见。非实有华也。
　　
　　
　　二正别辨二。初明迷者之失。二明悟者之得。
　　
　　初中二。初叙执。二破斥。
　　
　　今初
　　
　　大慧。若有沙门婆罗门。欲令无种有种因果现。及事时住缘阴界入生住。或言生已灭。（唐云。有诸沙门婆罗门。妄计有及非有。于因果外显现诸物。依时而住或计蕴界处依缘生住。有已即灭。）
　　
　　
　　疏曰。迷唯心者。必计有无及以断常。故今先叙其所执也。无种者。不知第八识能藏一切诸法种子。妄计无因生果。即所谓自然外道也。有种者。不知一切诸法种子皆唯藏识所具。妄计胜性士夫自在时方微尘等异因生果。即所谓邪因缘外道也。谓设有沙门婆罗门等。迷于自心现量。欲令无种因果显现。或欲令异种因果显现。及计一切所生之事。依时而住。不知但是唯心所现。或言依于诸缘而阴界入得生得住。堕于常见。不知心外无阴界入。或言阴界入等生已必灭。堕于断见。不知藏识所具种子不断也。沙门。此云勤息。出家学道之都名。婆罗门。此云净裔。在家学道之都名。
　　
　　
　　二破斥二。初直破。二释成。
　　
　　今初
　　
　　大慧。彼若相续。若事。（唐云。若作用。）若生。（唐加若灭。）若有。（唐云。若诸有。）若涅槃。若道。若业。若果。若谛。破坏断灭论。
　　
　　
