<!-- { "loadSidebar": true } -->
　　疏曰。此正譬显外道说常。无自因相也。夫因所作无常。妄计能作是常。何异见牛角可析是无常。计兔角不可析是常耶。以所作诸法无常。乃举世之所同见。譬如牛角。而能作之神我冥谛等是常。乃举世之所不见。譬如兔角故也。
　　
　　
　　大慧。我常不思议。因自觉得相故。离所作性非性故常。（唐云。以自证为因相。）非外性非性无常。思量计常。（唐云。不以外法有已还无无常为因。）大慧。若复外性非性无常。思量计常不思议常而彼不知常不思议。自因之相。去得自觉圣智境界相远。彼不应说。（唐云。外道反此。曾不能知常不思议。自因之相。而恒在于自证圣智所行相外。此不应说。）
　　
　　
　　疏曰。此结示如来所证常不思议。正与外道相反也。如来了知心外无法。本无能作所作。所以因缘和合。虚妄名生。而非有生。因缘别离。虚妄名灭。而无可灭。非有生。故离性。无可灭。故离非性。乃能证得不生不灭。常住佛性。非谓心外有法。见其生已还灭。比量计度。更有一法不生不灭也。外道则妄计心外有所生法。相是无常。遂更妄计心外有能生法。必应是常。颠倒昏迷。莫此为甚。可云常不思议乎哉。初简异外道竟。
　　
　　
　　二简异声闻
　　
　　复次大慧。诸声闻畏生死妄想苦而求涅槃。不知生死涅槃差别一切性。妄想非性。（魏云。不知世间涅槃无差别故。唐云。不知生死涅槃差别之相。一切皆是妄分别有。无所有故。）未来诸根境界休息。作涅槃想。（唐云。妄计未来诸根境灭。以为涅槃。）非自觉圣智趣藏识转。（唐云。不知证自智境界。转所依藏识为大涅槃。）是故凡愚说有三乘。（唐云。彼愚痴人说有三乘。）说心量趣无所有。（魏云。而不能知惟心相灭。得寂静法。唐云。不说惟心无有境界。）是故大慧。彼不知过去未来现在诸如来自心现境界。（唐云。彼人不知去来现在诸佛所说自心境界。）计著外心现境界。生死轮常转。（唐云。取心外境。常于生死。轮转不绝。）
　　
　　
　　疏曰。声闻禀佛权教。知一切法。皆从正因缘生。不计冥谛自在等以为作者。亦不于根境中计我我所。而不知诸法无性。故于无性之生死。则畏之。于无性之涅槃。则求之。由此一畏一求。不造招后有业。但祈分段根境不生。以为灭度。殊不知现前一念如来藏心。当体绝待。生死涅槃。皆如梦境。心外更无一法可得。苟虚妄法执不破。纵出同居三界。而第八识未转所依。恒为变易生死之所漂溺。不证如来自觉圣智境界也。
　　
　　
　　三正明不生
　　
　　复次大慧。一切法不生。是过去未来现在诸如来所说。所以者何。谓自心现性非性。离有非有生故。（唐云。何以故。自心所见非有性故。离有无生故。）大慧。一切性不生。一切法如兔马等角。是愚痴凡夫不实妄想自性妄想故。（唐云。如兔马等角。凡愚妄取。）大慧。一切法不生。自觉圣智趣境界者。一切性自性相不生。非彼愚夫妄想二境界。（唐云。唯自证圣智所行之处。非诸愚夫二分别境。）自性身财建立趣自性相。大慧藏识摄所摄相转。（魏云。是阿棃耶识。身资生器世间去来自体相故。见能取可取转故。唐云。大慧。身及资生器世间等。一切皆是藏识影像。所取能取二种相现。）愚夫堕生住灭二见希望一切性生。有非有妄想生。非圣贤也。大慧。于彼应当修学。（唐云。彼诸愚夫。堕生住灭二见中故。于中妄起有无分别。大慧。汝于此义。当勤修学。）
　　
　　
　　疏曰。外道不知心外无法。法本不生。故计所生无常。待之转计能生是常。前已破竟。今乃正明一切诸法。者唯心现。如梦境空花。有即非有。不从邪因。有种而生。亦不从自然。无种而生。故不生也。然所谓不生者。非同凡愚所计。如兔马角之不生也。以自觉圣智趣境界。知一切性自性相不生。所谓诸法不自生。亦不从他生。不共不无因。是故知无生。岂彼愚夫妄想二境界。有生有不生哉。只今自已根身。资生财物。器界建立。若去若来趣自体相。皆是阿棃耶识所变相分。似有能摄所摄转现。大似翳目所覩空花。生即非生。灭即非灭。能即非能。所即非所。而愚夫不了。堕在生住灭二见中故。自生妄想。分别有无。非圣贤也。四简常不思议竟。
　　
　　
　　五明种性差别三。初标名。二释相。三会通。
　　
　　今初
　　
　　复次大慧。有五无间种性。（魏云。我说五种乘性证法。唐云。有五种种性。）云何为五。谓声闻乘无间种性。（魏云。声闻乘性证法。唐云。声闻乘种性。）缘觉乘无间种性。（魏云。辟支佛乘性证法。唐云。缘觉乘种性。）如来乘无间种性。（魏云。如来乘性证法。唐云。如来乘种性。）不定种性。（唐同。魏云。不定乘性证法。）各别种性。（魏云。无性证法。唐云。无种性。）
　　
　　
　　疏曰。此约无始染净熏习力故。于一如来藏心无差别性之中。妄有五性差别也。言无间者。即魏所称证法。谓旣成就此种性已。无间必得证此乘法。不为他法之所间隔间杂也。
　　
　　
　　二释相五。初释声闻乘性。二释各别种性。三释缘觉乘性。四释如来乘性。五释不定性。
　　
　　今初
　　
　　云何知声闻乘无间种性。若闻说得阴界入自共相断知时。（唐云。若闻说于蕴界处自相共相若知若证。）举身毛孔熙怡欣说。及乐修相智。（唐云。举身毛竖。心乐修习。）不修缘起发悟之相。（唐云。于缘起相。不乐观察。）是名声闻乘无间种性。声闻无间见。（唐云。彼于自乘见所证已。）第八地起烦恼断。习烦恼不断。（魏云。谓初地中乃至五地六地离诸烦恼。同已所离故。熏习无明烦恼故。唐云。于五六地断烦恼结。不断烦恼习。）不度不思议变易死。度分段死。正师子吼。我生已尽。梵行已立。（二译皆更有所作已辨句。）不受后有。如实知修习人无我。乃至得般涅槃觉。（魏云。如是等得入人无我。乃至生心。以为得涅槃故。唐云。修习人无我。乃至生于得涅槃觉。）
　　
　　
　　疏曰。乐修相智者。谓观阴界入自相共相。是实有苦谛。见思烦恼及所起善恶不动诸有漏业。是实有集谛。因果俱灭。乃得会真。是实有灭谛。灭苦之道。须戒定慧。更无异道。是实有道谛。信四谛已。修四念处。观身不净。观受是苦。观心无常。观法无我。故云修相智也。不修缘起发悟之相者。若观十二因缘流转还灭之相。则能悟入缘起无生。今根钝故不能修也。然统论四谛。则有生灭无生无量无作四解不同。统论缘起。亦有思议不思议生灭不生灭四句料简。今且以四谛相智。摄属声闻。缘起发悟。摄属缘觉。当知藏教虽有三乘。同名声闻。通教虽有三乘。同名缘觉。具如他经所明九乘也。第八地起烦恼断等者。三译不同。各有旨趣。当为三释以会通之。今经之意。谓此声闻。旣证四向四果。亦得名第八地。若对通教第八辟支佛地。彼辟支地。旣断正使。兼侵习气。今此声闻。但断正使。不断习也。魏译之意。谓如华严及与地论。以菩萨十地寄位明相。谓初二三地。施戒禅定相同世间。四地以上。相同出世。四地道品慧。寄须陀洹。五地四谛慧。寄阿罗汉。六地缘起慧。寄同缘觉。七地无相慧。寄同菩萨。八地以上。无功用慧。方明一乘佛地。此则但是寄浅明深。非谓菩萨五地六地。果与罗汉辟支同也。今彼声闻。见己身所证断烦恼相。妄谓与六地同。此则不知佛法差别因缘。所以熏习无明烦恼。堕不思议变易死也。唐译意者。谓彼于自乘。先断分别烦恼。见所证已。次于第五薄地。六离欲地。方便修习。断俱生烦恼结。乃证阿罗汉果。同已办地。而不断烦恼习。犹住不思议死也。正师子吼者。已得证四谛之圣智。故于三界无畏。如师子也。我生已尽者。苦谛智也。梵行已立者。道谛智也。所作已办者。灭谛智也。不受后有者。集谛智也。修习人无我者。声闻因也。得般涅槃觉者。声闻果也。
　　
　　
　　二释各别种性二。初叙计。二结斥。
　　
　　今初
　　
　　大慧。各别无间者。我人众生寿命长养士夫。彼诸众生作如是觉。求般涅槃。（魏云。复有余外道。求证涅槃。而作是言。觉知我人众生寿命作者受者丈夫。以为涅槃。唐云。复有众生。求证涅槃。言能觉知我人众生养者取者。此是涅槃。）复有异外道说。悉由作者。见一切性已。言此是般涅槃。（魏云。复有余外道。见一切诸法。依因而有。生涅槃心故。唐云。复有说言见一切法因作者有。此是涅槃。）
　　
　　
　　疏曰。此明凡外我法二执。于非涅槃法中妄计涅槃也。然标名中。列在第五。今第二先释之者。一正是藏教所对治故。二欲与三藏同弹斥故。文有二段。初即我执。具有十六知见。此经略列其六。魏加作者受者。唐加取者。广如大般若经所列。究竟不过一我执耳。夫佛法中。以破除虚妄我执。为最初入道要门。是故古来宗匠接人。或云。将心来与汝安。或云。谁与你拖者死尸来。或云。不思善不思恶时。阿那个是你本来面目。或云。念佛的是谁。或云。生从何来。死从何去。或云。万法归一。一归何处。或云。父母未生前。如何是本来面目。或云。死了烧了时如何。或云。正睡著无梦无想时。主人公在甚么处。凡此皆所以夺破我执。欲令顿悟生空法空故也。而后世乘言滞句之流。反欲寻得一物。以为是心。是本来面目。是能念的。乃至是主人公。岂不堕外道我执耶。次即法执。谓一切法。悉由作者。或冥谛作。或神我作。或虚空作。或四大作。或极微作。或自在天作。或云时作。或云方作。或云声作。所作无常。有生有灭。能作是常。不生不灭。名为涅槃。如近世天主邪教。计有天主无始无终。能生万物。若奉天主。则能生天永受天乐。亦其类也。
　　
　　
　　二结斥又二。初正斥外道。二兼斥声闻。
　　
　　今初
　　
　　作如是觉。法无我见非分。彼无解脱。（魏云。彼诸外道无涅槃解脱。以不见法无我故。唐云。彼无解脱。以未能见法无我故。）
　　
　　
　　疏曰。外道并不见人无我。而但斥云不见法无我者。以彼旣发求证涅槃之心。或时遇佛。亦得引入三藏析法拙度故也。然此凡外我法二执不断。则声闻所证。解脱。彼亦非分矣。又据二译。则第五各别种性。名无种性。自于一阐提中释之。今文仍是释声闻乘。所谓附佛法之外道耳。
　　
　　
　　二兼斥声闻
　　
