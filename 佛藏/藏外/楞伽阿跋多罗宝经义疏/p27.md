<!-- { "loadSidebar": true } -->
　　疏曰。此明地水火风四大。及色香味触四微皆以妄想为其因缘。非彼外道所计之四大因缘也。盖凡属有形。皆是所作。必非能作。今外道所计大种之性形相处。推其所作方便。一一无性。则心外大种实不生矣。当知四大四微。凡有性形相处。皆是自心所作方便和合而生。非无形者。如何妄计为能作耶。然统论外道妄计。共有二种。一者计四大为能生。四微为所生。二者计四微为能造。四大为所造。此皆不达心外无法。所以宗因譬喻。皆不成就。今正教中。四大秪是四妄想成。四微祗是四识相分。若约依于本质变起相分。则四大外无四微。若约依于现行熏成种子。则四微外无四大。故虽假说互为能所。实则无能无所也。二明善觉四大竟。
　　
　　
　　三明善觉五阴
　　
　　复次大慧。当说诸阴自性相。（二皆作体相）云何诸阴自性相谓五阴云何五。谓色受想行识彼四阴非色。（魏云。四阴无色相）谓受想行识。大慧色者。四大及造色。各各异相。大慧。非无色有四数。如虚空。（魏云。无色相法同如虚空。云何得成四种数相。唐云。非色诸蕴。犹如虚空。无有四数）譬如虚空。过数相。离于数。而妄想言一虚空。大慧。如是阴过数相。离于数。离性非性。离四句。数相者。愚夫言说非圣贤也。大慧圣者如幻种种色像。离异不异施设。又如梦影士夫身。离异不异故。（唐云。诸圣但说如幻所作。唯假施设。离异不异。如梦如像无别所有。）大慧圣智趣同阴妄想现。（魏云。如圣人智修行分别见五阴虚妄。唐云。不了圣智所行境故。见有诸蕴分别现前。）是名诸阴自性相。汝当除灭。（唐云。如是分别。汝应舍离）灭已说寂静法。断一切佛刹诸外道见。大慧。说寂静时。法无我见净。及入不动地。（二皆云入远行地）入不动地已。无量三昧自在。及得意生身。得如幻三昧。通达究竟。力明自在。救摄饶益一切众生。犹如大地。载育众生。菩萨摩诃萨普济众生。亦复如是。
　　
　　
　　疏曰。色受想行识。名为五阴研其体相非异不异。故非定五。亦非定一也。且色阴则指四大四微。故犹似有各各异相。至于受想行识四阴。旣无色相同如虚空。如何可执有四数耶。譬如虚空。旣非有四。亦非定一。受想行识。亦复如是。过数相。离于数真故相无别。是故离性。俗故相有别。故离非性。本非一异有无常无常及俱不俱四句之所能诠。而云五阴之数相者。乃是愚夫言说而已。圣者了达五阴如幻。亦如梦中身。及镜中影。不可谓异。不可谓不异。但是假施设有。由于妄想分别之所显现。岂应执著有体相哉。除灭诸阴体相之分别已。则知诸法本来寂静。破外道见。净法无我。从通教七地八地。接入别圆。得意生身。入如幻三昧。化度众生。犹如大地。所谓从空入假。从假入中也。此中远行不动。皆是借别明通。以别教初地。证道同圆。分证中道法身应化之本。不复名为意生身故。第十五二种觉门竟。
　　
　　
　　第十六涅槃妄想门二。初辨外道涅槃。二辨妄想通相。
　　
　　初中二。初正明外道妄计。二申明佛说涅槃。
　　
　　今初
　　
　　复次大慧。诸外道有四种涅槃。云何为四。谓性自性非性涅槃。（魏云。自体相涅槃。唐云。诸法自性无性涅槃。）种种相性非性涅槃。（魏云。种种相有无涅槃）自相自性非性觉涅槃。（魏云。自觉体有无涅槃。唐云。觉自相性无性涅槃。）诸阴自共相相续流注断涅槃。（魏云。诸阴自相同相断相续体涅槃。唐云。断诸蕴自共相流注涅槃）是名诸外道四种涅槃非我所说法。
　　
　　
　　疏曰。涅槃者。不生不灭之理。乃由生灭情尽。二空所显真如。本来寂灭。故强名为涅槃。而外道不达乃有四种妄计也。初云性自性非性涅槃者。谓二十三法。皆以冥谛而为体性。诸法灭已。还归冥谛名为涅槃也。二云种种相性非性涅槃者。魏云种种相有无。有即是性。谓五现涅槃。无即非性。谓七处断灭为涅槃也。三云自相自性非性觉涅槃者。魏云自觉体有无。有亦是性。谓神我究竟不灭。无亦非性。谓形灭则神亦灭也。四云诸阴自共相相续流注断涅槃者。谓无想天。则断受想行识四阴相续流注。无色四空天。则断色阴相续流注也。
　　
　　
　　二申明佛说涅槃二。初长文。二偈颂。
　　
　　今初
　　
　　大慧。我所说者。妄想识灭。（魏云。见虚妄境界分别识灭。唐云。分别尔炎识灭。）名为涅槃。大慧白佛言。世尊不建立八识耶。佛言。建立。大慧白佛言。若建立者。云何离意识非七识。（魏云。何故但言意识转灭。不言七识转灭。）佛告大慧。彼因及彼攀缘故。七识不生。（魏云。以依彼念观有故。转识灭。七识亦灭。唐云。以彼为因及所缘故。七识得生）意识者。境界分段计著。生习气长养藏识。（唐云。意识分别境界。起执著时。生诸习气。长养藏识。）意俱我我所计著思惟因缘生。（唐云。由是意俱我我所执思量随转。）不坏身相。（魏云。彼二种识无差别相。唐云。无别体相）藏识因攀缘（唐云。藏识为因。为所缘故。）自心现境界计著心聚生。展转相因。（唐云。执著自心所现境界。心聚生起。展转为因。）譬如海浪。自心现境界风吹。若生若灭亦如是。（唐云。而有起灭。）是故意识灭。七识亦灭。
　　
　　
　　疏曰。此明欲证涅槃。须灭第六识相应之妄想也。盖识虽有八。而生死涅槃。全由笫六识转。以彼因及所缘故。余七识生。若彼因及所缘不生。则余七亦不生也。（宋唐各皆影略。参观魏译可晓。）先明现行熏种子义。故云意识者。境界分段计著。牵引前五识现行。生诸习气。长养藏识。意显若无前六识为能熏。则藏识便无由长养也。由有藏识。故第七意俱我我所计著思惟因缘生。（此言我所。但是语势。或我之我。名为我所。以第七识。但有我执。无我所执故也。具如唯识中辨。）而此七识。与第八识。俗故相有别。故宋云不坏身相。真故相无别。故魏云无差别相。唐云无别体相。亦互相影略也。由俗谛不坏身相言之。故第七识。以藏识为因。即以藏识为所攀缘。唯识所谓依彼转缘彼也。次明种子生现行义。故云自心现境界计著心聚生。谓一切境界。皆是第八自心所现。由第六识妄执著故。前七转识心心所聚乃生起也。次结明种子现行互为因义。故云展转相因。后以海浪而为譬喻。结成妄想识灭。余七亦灭。八识皆灭。即大涅槃。然所谓灭者。秖是灭彼相应妄想之若现若种而已。妄想种现旣灭。则八种识转为四智相应心品。故初卷云。非自真相识灭。但业相灭也。今欲妄想识灭。唯有修行二无我观。了知妄想无性。唯心直进。一经宗要。举不外此。思之修之。
　　
　　
　　二偈颂
　　
　　尔时世尊。欲重宣此义而说偈言。我不涅槃性。所作及与相。（魏云。我不取涅槃。亦不舍作相。唐云。我不以自性。及以于作相。）妄想尔焰识。此灭我涅槃。（魏云。转灭虚妄心。故言得涅槃。唐云。分别境识灭。如是说涅槃。）彼因彼攀缘。意趣等成身。（唐云。意识为心因。心为意识界。）与因者是心。为识之所依。（唐云。因及所缘故。诸识依止生。）如水大流尽。波浪则不起。如是意识灭。种种识不生。
　　
　　
　　疏曰。外道所计四种涅槃。不出诸法自性。或是所作。或是法相不知心外无自性。心外无所作及与相也。故佛总不约此而论涅槃。但约分别境识灭时。如瀑流尽。波浪不起。证唯识性。乃名为涅槃耳。彼因等二句。颂现熏种义。与因等二句。颂种生现义。余并可知。初辨外道涅槃竟。
　　
　　
　　二辩妄想通相二。初长文。二偈颂。
　　
　　初中三。初显益标名。二依名释相。三诫莫计著。
　　
　　今初
　　
　　复次大慧。今当说妄想自性分别通相。（魏云。虚妄分别法体差别之相。唐云。妄计自性差别相。）若妄想自性分别通相善分别。汝及余菩萨摩诃萨。离妄想。到自觉圣。外道通趣善见。觉摄所摄妄想断。（唐云。超诸妄想。证圣智境。知外道法。远离能取所取分别。）缘起种种相。妄想自性行不复妄想。（唐云。于依他起种种相中。不更取著妄所计相。）大慧。云何妄想自性分别通相。谓言说妄想。（二并作分别）所说事妄想。（魏云。可知分别。）相妄想。利妄想。（魏云。义分别。唐云。财分别）自性妄想。（魏云。自体分别。）因妄想。见妄想。成妄想。（魏云。建立分别。唐云。理分别）生妄想。不生妄想。相续妄想。（魏云。和合分别。唐云。相属分别。）缚不缚妄想。（唐云。缚解分别）是名妄想自性分别通相。
　　
　　
　　疏曰。徧计分别。故名妄想。虚妄当体。故名自性。十二不同。故名分别。即差别也。同是妄想。故名通相。善知此已。则能离诸妄想。到自觉圣智境界。有此诸益。故须说也。
　　
　　
　　二依名释相
　　
　　大慧。云何言说妄想。谓种种妙音歌咏之声。美乐计著。（唐云。谓执著种种美妙音词）是名言说妄想。大慧。云何所说事妄想。谓有所说事自性。圣智所知。依彼而生言说妄想。（唐云。谓执有所说事。是圣智所说境。依此起说。）是名所说事妄想。大慧。云何相妄想谓即（于）彼所说事（中。）如鹿渴想。种种计著而计著。谓坚湿暖动相。一切性妄想。是名相妄想。大慧。云何利妄想。谓乐种种金银珍宝。是明利妄想。大慧云何自性妄想。谓自性特此。如是不异恶见妄想。（唐云。谓以恶见如是分别。此自性决定非余）是名自性妄想。大慧。云何因妄想。谓若因若缘有无分别因相生（唐云。谓于因缘分别有无。以此因相而能生故。）是名因妄想。大慧。云何见妄想。谓有无一异俱不俱恶见外道妄想计著妄想。（唐云。谓诸外道。恶见执著有无一异俱不俱等。）是名见妄想。大慧。云何成妄想。谓我我所想成决定论。是名成妄想。大慧。云何生妄想。谓缘有无性生计著。（唐云。谓计诸法若有若无。从缘而生。）是名生妄想。大慧。云何不生妄想。谓一切性本无生。无种因缘生无因身。（唐云。谓计一切法本来不生。未有诸缘而先有体。不从因起）是名不生妄想。大慧。云何相续妄想。谓彼俱相续如金缕（唐云。谓此与彼递相系属。如针与线。）是名相续妄想。大慧。云何缚不缚妄想。谓缚不缚因缘计著。如士夫方便若缚若解。（唐云。谓执因能缚而有所缚。如人以绳方便力故缚已复解）是名缚不缚妄想。
　　
　　
