<!-- { "loadSidebar": true } -->

　　
　　
　　楞伽阿跋多罗宝经义疏（一）
　　
　　支那蕅益沙门释智旭撰述
　　
　　
　　
　　
　　楞伽阿跋多罗宝经卷第一义疏上
　　楞伽阿跋多罗宝经卷第一义疏中
　　楞伽阿跋多罗宝经卷第一义疏下
　　楞伽阿跋多罗宝经卷第二义疏上
　　楞伽阿跋多罗宝经卷第二义疏下
　　
　　
　　
　　
　　楞伽阿跋多罗宝经卷第一义疏上
　　
　　天竺三藏求那跋陀罗译经
　　
　　支那沙门蕅益释智旭疏义
　　
　　一切佛语心品之一
　　
　　
　　一切者。通指十方三世也。佛者。觉也。佛说无量法。唯明一心义。故云佛语心为宗也。迷心逐语。则语成糟粕。离语觅心。则心若龟毛。今以心契语。以语印心。故名佛语心品。然兹一经。共有三译。此名宋译。最居其先。文有四卷。品题唯一。次元魏菩提留支所译。文有十卷。品有十八。次唐朝实叉难陀所译。文有七卷。品题有十。必须三译并参。方知此经脉络旨趣。而今译序分甚略。流通未传。故亦旁引二译。方成三分。
　　
　　
　　初序分。（此译略。二译详。）二正宗分。（此译一品。魏译分十五品。唐译分七品）三流通分。（此译无。二译皆有二品）
　　
　　初序分二。初通序。二别序。（魏云。请佛品第一。唐云。罗婆那王劝请品第一）初中二。初标闻法时处。二引闻持之伴。
　　
　　今初
　　
　　如是我闻。一时佛住南海滨楞伽山顶。种种宝华以为庄严。（魏云。婆伽婆住大海畔摩罗耶山顶上楞伽城中。彼山种种宝性所成。诸宝间错。光明赫焰。如百千日。照耀金山。复有无量华园香树。皆宝香林。微风吹击。摇枝动叶。百千妙香。一时流布。百千妙音。一时俱发重岩屈曲。处处皆有。仙堂灵室。龛窟无数。众宝所成。内外明彻。日月光辉。不能复现。皆是古昔诸仙圣贤思如实法得道之处。唐云。佛住大海滨摩罗耶山顶楞伽城中。）
　　
　　
　　疏曰。此即五事证信之四也。如是者。举所闻之法。我闻者。明能持之人。一时者。明闻持和合。佛者。明时从佛闻。南海滨等者。明闻持之所也。据魏唐二译。并云山顶楞伽城中。此云楞伽山顶。葢影略也。观心释者。海。是八识境界。山。是法性。城。是大般涅槃。种种宝华。即是性具智慧妙宝功德妙华。从法性生。还以庄严法性也。佛住其中者。即是自觉圣智不离自心现量第一义境。
　　
　　
　　二引闻持之伴
　　
　　与大比丘僧。及大菩萨众俱。从彼种种异佛刹来。是诸菩萨摩诃萨无量三昧自在之力。神通游戏。大慧菩萨摩诃萨而为上首。一切诸佛。手灌其顶。自心现境界。善解其义。种种众生。种种心色。无量度门。随类普现。于五法。自性、识、二种无我、究竟通达。（魏云。与大比丘僧。及大菩萨众。皆从种种他方佛土。俱来集会。是诸菩萨。具足无量自在三昧神通之力。奋迅游化。善知五法。自性。识。二种无我。究竟通达。大慧菩萨摩诃萨而为上首。一切诸佛。手灌其顶而授佛位。自心为境。善解其义。种种众生。种种心色。随种种心。种种异念。无量度门。随所应度。随所应见。而为普现。唐云。与大比丘众。及大菩萨众俱。其诸菩萨摩诃萨。悉已通达五法。三性。诸识。无我。善知境界自心现义。游戏无量自在三昧神通诸力。随众生心现种种形。方便调伏。一切诸佛手灌其顶。皆从种种诸佛国土而来此会。大慧菩萨摩诃萨为其上首）
　　
　　
　　疏曰。准今本及魏译。则比丘菩萨两众。皆从他土来集。据唐译。则比丘似是常随众。菩萨乃从他土来也。若常随比丘。则有应化实行二种。若来集比丘。则是应化者多。或彼应化以神通力。兼携实行者来。要必堪闻大乘法者。乃获与嘉会耳。列名以比丘居前者。出世相故。有定踪故。叹德唯在菩萨者显大乘故。绍佛业故。余对二译可解。通序竟。
　　
　　
　　二别序（二译有。今经缺）
　　
　　
　　疏曰。准魏唐本。佛先于龙王宫中。说法七日向海南岸遥望山城。微笑而说过去诸佛因缘。彼王闻已。迎佛入城。现诸神变。问答二法。须者寻之。序分竟。（二法者。因如来说。法尚应舍。何况非法。乃问何者名法。何名非法。何得有二也。）
　　
　　
　　二正宗分。大科为二。初总明一百八句。二别明三十九门
　　
　　初总明一百八句。（魏云。问答品第二。唐云。集一切法品第二）文分为三。初说偈赞佛。二请佛垂许。三正申问答。初中二。初经家叙仪。二大慧偈赞
　　
　　今初
　　
　　尔时大慧菩萨。与摩帝菩萨。俱游一切诸佛刹土承佛神力。从座而起。偏袒右肩。右膝著地。合掌恭敬。以偈赞佛。（魏云。尔时圣者大慧菩萨与诸一切大慧菩萨。俱游一切诸佛国土云云）
　　
　　
　　疏曰。摩帝。亦云末底。此翻为慧。欲达自心现量第一义境。必藉自觉圣智大慧故也。慧为法界。一切法趣慧。了知诸佛刹土。皆是自心所现境界。故能俱游。而能游所游。并依本觉佛性。故云承佛神力。知诸法空而不取证。故云从座而起。显出度生方便。故云偏袒右肩。方便不离实际。故云右膝著地。权实不二。随顺法性。故云合掌恭敬。由始觉智。显本觉理。故云以偈赞佛也。
　　
　　
　　二大慧偈赞二。初正赞佛德。二结劝修观。
　　
　　今初
　　世间离生灭。犹如虚空华。智不得有无。而兴大悲心。（魏云。佛慧大悲观。世间离生灭。犹如虚空华。有无不可得。下三偈例同。唐译今本大同。）
　　
　　
　　疏曰。此赞佛究竟通达五法也。世间名相。唯从妄想建立。性本如如。离于生灭。了此非有非无。名为正智也。智不得有无。故非生法二缘之悲。名为大悲。而起大悲心故。非二边之智。名为不得有无之智。
　　
　　
　　一切法如幻。远离于心识。智不得有无。而兴大悲心。
　　
　　
　　疏曰。此赞佛究竟通达三自性也。一切诸法缘起如幻。心识执之而为妄想。远离心识妄想。则显成自性矣。
　　
　　
　　远离于断常。世间恒如梦。智不得有无。而兴大悲心。
　　
　　
　　疏曰。此赞佛究竟通达八识也。八识互为因果。展转相续。故非断常。变现世间。一切如梦。
　　
　　
　　知人法无我。烦恼及尔焰。常清净无相。而兴大悲心。
　　
　　
　　疏曰。此赞佛究竟通达二无我也。烦恼。谓分别俱生种种诸惑。性是烦扰恼乱行人。即人我执也。尔焰。此翻所知。亦翻境界。即三界内外种种诸法。智苟有障。不能了知。故云。所知不是障。是障障所知。即法我执也。今知烦恼常清净无相。是究竟通达人无我。知尔焰常清净无相。是究竟通达法无我。
　　
　　
　　一切无涅槃。无有涅槃佛。无有佛涅槃。远离觉所觉。若有若无有。是二悉俱离。（魏云。佛不入不灭。涅槃亦不住。离觉所觉法。有无二俱离。唐云。佛不住涅槃。涅槃不住佛。远离觉所觉。若有若非有。法身如幻梦。云何可称赞。知无性无生。乃名称赞佛。佛无根境相。不见名见佛。云何于牟尼。而能有赞毁。）
　　
　　
　　疏曰。此赞佛虽究竟通达五法、三性、八识、无我。而实无有能通达及所通达之二相也。一切者。即指五法自性诸识无我也。诸法从本来。常自寂灭相。不复更灭。故云一切无涅槃也。无有入于涅槃之佛。亦无有佛能入涅槃。以佛是能觉之智。涅槃是所觉之理。理智不二。实无能所。故云远离觉所觉也。若定云佛及涅槃是有。则有能所。堕建立过。若定云佛及涅槃无有。则成断灭。堕诽谤过。故云若有若无有是二悉俱离也。初正赞佛德竟。
　　
　　
　　二结劝修观
　　
　　牟尼寂静观。是则远离生。是名为不取。今世后世净。（魏云。若如是观佛。寂静离生灭。彼人今后世。离垢无染取。唐云。若见于牟尼。寂静远离生。是人今后世。离著无所取。）
　　
　　
　　疏曰。此劝行人于牟尼世尊。当以此寂静之理而观察之。是则远离二种生死。是名为不取诸法。而今世后世悉皆清净也。初说偈赞佛竟。
　　
　　
　　二请佛垂许二。初说名启请。二佛许恣问。
　　今初
　　
　　尔时大慧菩萨偈赞佛已。自说姓名。我名为大慧。通达于大乘。今以百八义。仰咨尊中上。（魏云。仰咨无上尊。）
　　
　　
　　二佛许咨问
　　世间解之士。闻彼所说偈。观察一切众。告诸佛子言。汝等诸佛子。今皆恣所问。我当为汝说。自觉之境界。
　　
　　
　　二请佛垂许竟
　　
　　三正申问答二。初问。二答。
　　
　　今初
　　
　　尔时大慧菩萨摩诃萨。承佛所听。顶礼佛足。合掌恭敬。以偈问曰。云何净其念。云何念增长。云何见痴惑。云何惑增长。（魏云。云何净诸觉。何因而有觉。何因见迷惑。何因有迷惑。唐云。云何起计度。云何净计度。云何起迷惑。云何净迷惑。）
　　
　　
　　疏曰。此总问迷悟之源也。言云何净其妄念。云何妄增长。云何照见此痴惑。云何痴惑增长耶。
　　
　　
　　何故刹土化。相及诸外道。（魏云。何因有国土。化相诸外道。）
　　
　　
　　疏曰。此问何故而有刹土。何故而有变化六道等相。何故复有诸外道法耶。
　　
　　
　　云何无受次。何故名无受。何故名佛子。解脱至何所。谁缚谁解脱。（魏云。云何名佛子。寂静及次第。解脱至何所。谁縳何因脱。唐云。云何名佛子。及无影次第。解脱至何所。谁缚谁能解。）
　　
　　
　　疏曰。无受。即魏译所云寂静。唐译所云无影也。以不受一切诸受。故名正受。亦名无受。乃根本智正证真如。不变相故。离分别故。故云无影。亦云寂静此真如境。虽无次第。由断障次第而立多名。具如唯识论十地广明。
　　
　　
