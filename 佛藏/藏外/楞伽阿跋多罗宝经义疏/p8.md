<!-- { "loadSidebar": true } -->
　　疏曰。此偈明即俗恒真。乃不思议二谛也。前三句。即唯识所谓心意识八种。俗故相有别也。后一句。即唯识所谓真故相无别。相所相无故也。但观二译。其旨自明若依今文释者。于八识中唯第六意识最为猛利。能思惟种种诸相。而此种种诸相。若约不坏假名。则第八以集起为相。第七以染净为相。第六以徧能分别为相。前五以各了尘境为相。故有八也。若具体。则秪是识性。所谓第一义心。如水与波。同一湿性。如金与器。同一宝性。故无八识差别之相。亦无能缘所缘相见二分之相也。然此真俗二谛。本唯一性。宛转相即。不可思议。如摩尼珠。普雨众宝。即体而用。即用而体。无一用而非全体。无一体而无全用。但随情随智种种取之。则有七种二谛不同。一者。愚法二乘。谓六识是俗。灭六识已。方证无相。名之为真。二者。利根三乘。谓六识虚幻是俗。虚幻则当体无相。即名为真。三者。利根菩萨。谓六识虚幻是俗。而于意地。兼含七八两识。此无始来恒转不灭为诸幻本。是故六识当体无相。故空。七八两识恒转不灭。故不空。则以幻有即空不空共名为真。四者。利利根菩萨。谓六识虚幻是俗。虚幻则当体无相。八识并皆无相。唯其无相。则无所不相。故不惟第八无相。体是法界。一切法皆趣第八。而前七无相。体亦法界。一切法皆趣前七。则以幻有即空不空。一切法趣空不空。乃名为真。五者。界外钝根。谓八识种现。并名为俗。转舍种现。证唯识性。乃名为真。六者。界外利根。谓八识种现。并名为俗。舍种现已。证唯识性。此性具足一切诸法。乃名为真。七者。界外利利根。谓若种若现。若相若性。一切施设。并名为俗。种即非种。现即非现。相即非相。性即非性。种为法界。一切法趣种。是趣不过。种尚不可得。云何更有趣与非趣。乃至性为法界。一切法趣性。是趣不过。性尚不可得。云何更有趣与非趣。是名为真也。此七意中。初一惟随情说。非此经旨。后一惟随智说。正此经旨。中五名为随情智说。惟第四第六。今经亦兼用之。若第二第三第五。并非今经旨也。
　　
　　
　　譬如海波浪。是则无差别。诸识心如是。异亦不可得。
　　
　　
　　疏曰。此重颂即俗之真也。海喻第八。波浪喻前七。以其同一湿性。故无差别。以喻八识之性。惟一真如也。唯识颂云。此诸法胜义。亦即是真如。常如其性故。即唯识实性。
　　
　　
　　心名采集业。意名广采集。诸识识所识。现等境说五。（魏云。心能集诸业。意能观集境。识能了所识。五识现分别。唐云。心能积集业。意能广积集。了别故名识。对现境说五。）
　　
　　
　　疏曰。此重颂即真之俗也。秖此如来藏第一义心。举体而为藏识转识。譬如秖此湿性。举体而为海为波浪也。第八名心者。采集为义。以其无覆无记。能受熏习。能藏种子。故从采集业以得名也。第七名意者。以其有覆无记。恒审思量自内我法。令第八识恒受生死。第八如库藏。第七如守库人。非我计我。非法计法。熏此我法二执种子于藏识中。令彼藏识不得清净。若由二空观力。令第七识转成平等性智相应心品。乃能令彼藏识。转成大圆镜智相应心品。当知第七为染净依。故名广采集也。诸识。若准二译。当指第六意识。此识徧缘三世三境。通于三量。故名为诸。徧能识其所识之境。所以流转还灭。无不由之也。对现五尘。说名五识。以众生迷闷。背觉合尘。眼识不能闻声。耳识不能见色等故。若得自在。诸根互用。则一识缘一切境。全妄即真矣。初正明境界竟。
　　
　　
　　二问答释疑二。初正释疑。二劝修学。
　　
　　初中三。初释真俗疑。二释法喻疑。三释权实疑。
　　
　　初又二。初疑问。二答释。
　　
　　今初
　　
　　尔时大慧菩萨以偈问曰。青赤诸色像。众生发诸识。如浪种种法。云何唯愿说。
　　
　　
　　疏曰。此以俗疑真也。谓若因青赤诸色像等。众生发诸转识。犹如海浪种种诸法。是则能发所发。分明各异。今言非异非不异。无相亦无相。其义云何。
　　
　　
　　二答释
　　
　　尔时世尊以偈答曰。青赤诸杂色。波浪悉无有。采集业说心。开悟诸凡夫。彼业悉无有。自心所摄离。（唐云。而彼本无起。自心所取离。）所摄无所摄。（唐云。能取及所取。）与彼波浪同。受用建立身。是众生现识。（唐云。身资财安住。众生识所现。）于彼现诸业。譬如水波浪。（唐云。是故见此起。与浪无差别。）
　　
　　
　　疏曰。此正明俗不违真。真亦不违俗也。谓能发识之青赤诸色。所发识之犹海波浪。悉本无有实法。而云采集业说心者。不过开悟诸凡夫耳。彼所采集之业悉亦无有。但是自心妄生摄取。而所摄取。其性本离。譬如翳目所取空华。本无花也。所摄旣无所摄。则能摄亦无能摄。故与彼波浪同。全即是水。非别有波浪也。只今所受用之资财。所建立安住之身器。皆是众生现识所现。而凡愚不了唯识现故。乃于彼境妄现诸业。譬如从水妄起波浪。波浪旣悉无有。则彼业亦悉无有。譬如以水收波。波无不尽。岂非无相亦无相乎。初释真俗疑竟。
　　
　　
　　二释法喻疑二。初疑问。二答释。
　　
　　今初
　　
　　尔时大慧菩萨复说偈言。大海波浪性。鼓跃可分别。藏与业如是。何故不觉知。（唐第三句云。藏识如是起。魏缺此一问一答。）
　　
　　
　　疏曰。此以喻疑法也。喻可分别。法难觉知。得无有法喻不齐之过乎。
　　
　　
　　二答释
　　
　　尔时世尊以偈答曰。凡夫无智慧。藏识如巨海。业相犹波浪。依彼譬类通。（唐云。阿赖耶如海。转识同波浪。为凡夫无智。譬喻广开演。）
　　
　　
　　疏曰。此正显法难觉知。故借喻以通之也。二释法喻疑竟。
　　
　　
　　三释权实疑二。初疑问。二答释。
　　
　　今初
　　
　　尔时大慧菩萨复说偈言。日出光等照。下中上众生。如来照世间。为愚说真实。已分部诸法。何故不说实。（唐云。譬如日光出。上下等皆照。世间灯亦然。应为愚说实。已能开示法。何不显真实。）
　　
　　
　　疏曰。此疑佛说法不平等也。如来旣如日照世间。应为愚夫说真实法。何故分部三乘诸法。而不但说一乘真实法耶。
　　
　　
　　二答释
　　
　　尔时世尊以偈答曰。若说真实者。彼心无真实。譬如海波浪。镜中像及梦。一切俱时现。（唐云。俱时而显现。）心境界亦然。境界不具故。次第业转生。（业。唐作而。）识者。识所识。（唐云。识以能了知。）意者意谓然。（者。唐作复。魏云。意者然不然。）五则以显现。（唐云。五识了现境。）无有定次第。
　　
　　
　　疏曰。此先明众生心中。具足如此虚妄种现不见真实。故未可为说实也。如来藏心。譬如大海。镜。与睡眠。藏心顿现根身器界及诸种子。譬如海中顿有一切波浪。镜中顿现一切影像。眠中顿见一切梦境。故曰心境界亦然也。至于前六转识。须藉境界为缘。或时境界不现前。诸缘不具足故。则次第而转生。盖第六识。则识其所识六尘诸境。故起时多。不起时少。第七识。则妄意第八识之见分为实我法。名之为然。若转依位。知我法空。则名不然。故与第八无始恒转。无不起时。若前五识。唯缘显现五尘境界。故起时少。不起时多。而或起一识。或起多识。或同时起。或先后起。总无有定次第也。众生心识纷杂如此。如何可为说真实乎。
　　
　　
　　譬如工画师。及与画弟子。布彩图众形。我说亦如是。
　　
　　
　　疏曰。此喻如来分部三乘法也。
　　
　　
　　彩色本无文。非笔亦非素。为悦众生故。绮错绘众像。
　　
　　
　　疏曰。此喻三乘本非实法。但是随顺众生说也。
　　
　　
　　言说别施行。（魏云。言说离真实。唐云。言说则变异。）真实离名字。（名。唐作文。）分别应初业。（二译皆无此句。）修行示真实。（唐云。我所住实法。为诸修行说。）真实自悟处。觉想所觉离。此为佛子说。（唐云。真实自证处。能所分别离云云。）
　　
　　
　　疏曰。此明修大乘行佛子。乃可为说实也。
　　
　　
　　愚者广分别。（魏云。愚者异分别。唐云。愚夫别开演。）种种皆如幻。虽现无真实。（魏云。惟见非真实。唐云。所见不可得。）如是种种说。随事别施设。（魏云。随事实不实。唐云。随事而变异。）所说非所应。于彼为非说。（魏云。为此人故说。于彼为非说。）彼彼诸病人。良医随处方。（方。魏作药。唐云。譬如众病人。良医随授药。）如来为众生。随心应量说。（魏云。惟心应器说。）妄想非境。界声闻亦非分。哀愍者所说。自觉之境界。（唐云。世间依怙者。证智所行处。外道非境界。声闻亦复然。）
　　
　　
　　疏曰。此申明说权说实之所以不同也。夫真实自悟处。惟可为佛子说耳。至为愚者。安得不分别开演以逗其机宜哉。此为实施权之意也。然虽权说三乘五乘种种诸法。而皆如幻。故虽随情显现。皆无真实。此废权立实之意也。如是为实施权。废权立实。种种诸说。皆是随事别别施设。理则非权非实故也。理旣非权非实。何故乃作种种权实之说。以如来说法。必须应机。譬如良医方药。必须应病。倘所说非其所应。则于彼便为非说。譬如用药非病所应。则于彼便为非药故也。是故如来为众生说法。必随顺众生之心。应其所知之量。或权或实。初无一定。譬如雨润草木。称其种性而得生长。不令有过与不及之患也。至于自觉境界。外道声闻所不能测。佛于真法。虽无悋心岂容机未熟而强为之说哉。初正释疑竟。
　　
　　
　　二劝修学又二。初示方便。二示正修。
　　
　　今初
　　
　　复次大慧。若菩萨摩诃萨。欲知自心现量、摄受、及摄受者、妄想境界。（唐云。若欲了知能取所取分别境界。皆是自心之所现者。）当离群聚、习俗、睡眠。初中后夜。常自觉悟。修行方便。常离恶见经论言说。及诸声闻缘觉乘相。当通达自心现妄想之相。
　　
　　
　　疏曰。当离群聚习俗睡眠者。具五缘。诃五欲。弃五盖也。常自觉悟修行方便者。调五事。行五法也。当离恶见经论言说者。防堕外道、邪见、我执也。当离声闻缘觉乘相者。防堕无为深坑、法执也。当通达自心现妄想之相者。依大乘闻思修慧、学习唯心识观。以阶真如实观也。
　　
　　
　　二示正修
　　
