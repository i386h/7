<!-- { "loadSidebar": true } -->
　　今初
　　
　　尔时大慧菩萨摩诃萨复白佛言。世尊。建立诽谤相唯愿说之。令我及诸菩萨摩诃萨。离建立诽谤二边恶见。疾得阿耨多罗三藐三菩提。觉已离常建立断诽谤见。不谤正法。（唐云。得菩提已。破建立常。诽谤断见。令于正法不生毁谤。）
　　
　　
　　二答二。初偈略答。二长文广答。
　　
　　今初
　　
　　尔时世尊。受大慧菩萨请已。而说偈言。建立及诽谤。无有彼心量。身受用建立。及心不能知。愚痴无智慧。建立及诽谤。（魏云。心中无断常。身资生住处。惟心愚无智。无物而见有。唐云。身资财所住。皆唯心影像。凡愚不能了。起建立诽谤。所起但是心。离心不可得。）
　　
　　
　　疏曰。此明不达唯心。故有建立常见。诽谤断见。而究竟常本非常。断亦非断。无彼常之与断。但是自心现量也。盖彼二见。不过依于现在之根身。及所受用之资财。所建立住处之器界。妄想计度为常为断。而不知身受用建立。一切唯心。由其愚痴无有智慧。乃成建立及诽谤耳。及心及字。应作唯字。
　　
　　
　　二长文广答三。初标四种建立及释诽谤。二重释四种建立。三结劝应离。
　　
　　今初
　　
　　尔时世尊。于此偈义复重显示。告大慧言。有四种非有有建立。云何为四。谓非有相建立。（魏云。建立非有相。唐云。无有相建立相。）非有见建立。（魏云。建立非正见相。唐云。无有见建立见。）非有因建立。（魏云。建立非有因相。唐云。无有因建立因。）非有性建立。（魏云。建立非有体相。唐云。无有性建立性。）是名四种建立。又诽谤者。谓于彼所立无所得。观察非分而起诽谤。（魏云。何者是谤相。大慧。观察邪见所建立法。不见实相。即谤诸法。言一切无。唐云。诽谤者。谓于诸恶见所建立法。求不可得。不善观察。遂生诽谤。）是名建立诽谤相。
　　
　　
　　疏曰。一切诸法。皆唯心现。心外无相。心外无见。心外无因。心外无性。而彼妄计有相有见有因有性。是谓建立。堕在常见。又于彼所建立。求不可得。遂谓一切都无是谓诽谤。堕在断见。殊不知心外之有。实非有也。唯心所现之若相若见若因若性。非断无也。
　　
　　
　　二重释四种建立
　　
　　复次大慧。云何非有相建立相。谓阴界入。非有自共相。而起计著。此如是。此不异。是名非有相建立相。此非有相建立妄想。无始虚伪过种种习气计著生。
　　
　　
　　疏曰。迷于自心现量。妄见有阴界入。譬如翳目所见空华。岂有自相共相可得。而妄计云。此自相如是。此共相不异但是无始虚伪习气所生耳。
　　
　　
　　大慧。非有见建立相者。若彼如是阴界入。我人众生寿命长养士夫见建立。是名非有见建立相。
　　
　　
　　疏曰。阴界入虚妄和合。假名为我为人为众生为寿命。乃至为士夫。即阴界入。求我等不可得。离阴界入。求我等亦不可得也。乃于此妄立十六知见。何异计绳为蛇疑杌为鬼哉。
　　
　　
　　大慧。非有因建立相者。谓初识无因生。后不实如幻。本不生。眼色明界念前生。生已实已。还坏是名非有因建立相。（魏云。谓初识不从因生。本不生。后时生。如幻本无。因物而有。因眼色明念故识生。生已还灭。是名建立非有因相。唐云。谓初识前无因不生。其初识本无。后眼色明念等为因。如幻生。生已有。有还灭。是名无有因建立因。）
　　
　　
　　疏曰。如来藏心不变随缘。是故众生无始以来。法尔有八种识。及诸心所体及相见。一切种子。能起现行。现行法尔复熏种子。互为因果。展转不绝。又第八识与诸种子。无始时来俱灭俱生。恒转如流。恒故非断。转故非常。念念望前。皆名为果。念念望后。皆名为因。因果宛然。二皆无性。由彼不知心性无始终义。妄谓最初识心。设无他因。则本不生。必以眼色明念等为因。识乃得生。生已虽是实有。有还灭坏。故后不实如幻。是谓非有他因。而妄建立因相也。盖彼计眼色明念为因生识。则不知种子生现行义。彼计生已还坏而名如幻。则不知现行熏种子义。不知种子现行皆是唯心。更计异因。所以妄谓前本不生。后还坏灭。中间生处。名为实有而不知心。性无前无后。三世一际。一切诸法。当体如幻。非待坏已。方名如幻也。
　　
　　
　　大慧。非有性建立相者。谓虚空灭。般涅槃。非作。计著性建立。（魏云。谓虚空灭。涅槃。无作无物。建立执著。唐云。谓于虚空。涅槃。非数灭。无作性。执著建立。）此离性非性。（魏云。彼三法离有无故。）一切法如兔马等角。如垂发现。离有非有。（魏云。一切诸法。如兔马驴驼角毛轮等故。离有无建立相故。唐云。一切诸法。离于有无犹如毛轮兔马等角。）是名非有性建立相。
　　
　　
　　疏曰。离诸障碍。故名虚空无为。不由择力。本性清净。或缘阙所显。故名为灭。即非择灭无为。唐译所谓非数灭也。由简择力。灭诸杂染。究竟证会。名般涅槃。即择灭无为也。此三无为。本皆非作。但依法性假施设有。而诸凡外及与愚小。计著无为是实有性。不知心外无法故离性。唯心施设故离非性也。且凡一切有为诸法。皆生于妄想戏论。本无实体。如兔马等角。但有名字。如眚翳眼。妄见空中有垂发毛轮。亦无实事。以无实故。离有。以有言说及妄现故。离于非有。夫有为诸法。尚自离有非有。则待有为所明无为。亦安得不离有非有哉。乃计此三是实有性。是名非有性建立相也。二重释四种建立竟。
　　
　　
　　三结劝应离
　　
　　建立及诽谤愚夫妄想。不善观察自心现量。非圣贤也。（唐云。皆是凡愚不了唯心而生分别。非诸圣者。）是故离建立诽谤恶见。应当修学。
　　
　　
　　疏曰。不了唯心。妄计心外有阴界入自相共相。是建立也。推求阴界入等自相共相不得实义。便拨唯心阴界入等一总都无。是诽谤也。妄计阴界入中实有我人或大或小或即或离。是建立也。推求我人等相实不可得。便拨圣凡因果十界假名一总都无。是诽谤也。不知心性无生无灭。谓识因于外法得生。是建立也。推求因相不得实义。便拨唯识十因四缘等法一总都无是诽谤也。妄计心外有三无为凝然不变。名为常法。是建立也。推求无为体性不可见闻。便拨圣智所证离戏论法一总都无是诽谤也。皆由不善观察自心现量故也。八破建立诽谤竟。已上第三圣智事分别自性门二正说竟。
　　
　　
　　三结益
　　
　　复次大慧。菩萨摩诃萨。善知心意意识五法自性二无我相趣究竟。为安众生故。作种种类像。如妄想自性处。依于缘起。（唐云。如依缘起。起妄计性。）譬如众色如意宝珠。普现一切诸佛刹土。一切如来大众集会。悉于其中听受佛法。所谓一切法如幻。如梦。光。（唐云。如影。）影。（唐云。如镜中像。）水月。（唐云。如水中月。）于一切法离生灭断常。及离声闻缘觉之法。（唐云。远离生灭及以断常。不住声闻辟支佛道。）得百千三昧。乃至百千亿那由他三昧。（唐云。闻已。成就无量亿那由他百千三昧。）得三昧已。游诸佛刹。供养诸佛。生诸天宫。宣扬三宝。示现佛身。声闻菩萨大众围绕。以自心现量度脱众生。分别演说外性无性。悉令远离有无等见。（唐云。说外境界。皆唯是心。悉令远离有无等执。）尔时世尊。欲重宣此义而说偈言。心量世间。佛子观察。种类之身。离所作行。得力神通。自在成就。（唐云。佛子能观见。世间唯是心。示现种种身。所作无障碍。神通力自在。一切皆成就。）
　　
　　
　　疏曰。善知心意等趣究竟。证净分真实性也。为安众生。乃本愿所熏。即净分依他性也。作种种像类。普现佛土。即净分分别性也。或示听法而得三昧。或示佛身而说唯心。尽未来际。利乐有情。皆由观察唯心而得自在成就。是故唯心直进。名为至圆至顿法门也。第三圣智事分别自性门竟。
　　
　　
　　第四空无生无二离自性门三。初问。二许。三答。
　　
　　今初
　　
　　尔时大慧菩萨摩诃萨。复请佛言。唯愿世尊。为我等说一切法空无生无二离自性相。我等及余诸菩萨众。觉悟是空无生无二离自性相已。离有无妄想。疾得阿耨多罗三藐三菩提。
　　
　　
　　疏曰。旣知诸法唯心。则一切非空非不空非生非不生。非二非不二。非离自性非不离自性。言语道断。心行处灭矣。何故世尊又说一切法空。一切法无生。一切法无二。一切法离自性耶。故问之也。
　　
　　
　　二许
　　
　　尔时世尊。告大慧菩萨摩诃萨言。谛听谛听。善思念之。今当为汝广分别说。大慧白佛言。善哉世尊。唯然受教。
　　
　　
　　三答二。初别答。二总答。
　　
　　初中四。初答空。二答无生。三超答离自性相。四追答无二。
　　
　　初又二。初总明说空等意。二别说七种空。
　　
　　今初
　　
　　佛告大慧。空空者。即是妄想自性处。（魏云。空者即是妄想法体句。唐云。空者即是妄计性句义。）大慧。妄想自性计著者。说空无生无二离自性相。（魏云。依执著妄想法体。说空无生无体相不二。唐云。为执著妄计自性故。说空无生无二无自性。）
　　
　　
　　疏曰。一切唯心。本无实我实法。而凡外愚小。妄想分别。周徧计度。执有我法。故言空者。正是明其徧计本空。空则无生无二离自性也。
　　
　　
　　二别说七种空
　　
　　大慧。彼略说七种空。谓相空。性自性空。（魏云。一切法有物无物空。唐云。自性空。）行空。无行空。（魏云。不行空。）一切法离言说空。（魏云。一切法无言空。唐云。一切法不可说空。）第一义圣智大空。彼彼空。
　　
　　
　　疏曰。此明空本非数。约义说七也。上标下释。
　　
　　
　　云何。相空。谓一切性自共相空。观展转积聚故。（唐云。展转积聚互相待故。）分别无性。（唐云。分析推求无所有故。）自共相不生自他俱性无性。（唐云。自他及共皆不生故。）故相不住。（唐云。自共相无生亦无住。）是故说一切性相空。是名相空。（唐云。是故名一切法自相空。）
　　
　　
