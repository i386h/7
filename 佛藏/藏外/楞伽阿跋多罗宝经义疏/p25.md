<!-- { "loadSidebar": true } -->
　　而言佛说无记止论。非彼痴人之能知。（唐云。世尊说此当止记答。愚夫无智。非所能知。）谓闻慧不具故。如来应供等正觉令彼离恐怖句故。说言无记。不为记说。（唐云。佛欲令其离惊怖处。不为记说。）又止外道见论故。而不为说。（唐云。不记说者。欲令外道永得出离作者见故。）大慧。外道作如是说。谓命即是身。如是等无记论。（唐云。诸外道众。计有作者。作如是说。命即是身。命异身异。如是等说。名无记论。）大慧。彼诸外道愚痴于因。作无记论。非我所说。（魏云。外道迷于因果义故。是故无记。非我法中名无记也。）大慧。我所说者。离摄所摄妄想不生。云何止彼。（魏云。我佛法中。离能见可见虚妄之相。无分别心。是故我法中无有置答。唐云。我教中说离能所取。不起分别。云何可止。）大慧。若摄所摄计著者。不知自心现量故止彼。（魏云。诸外道等。执著可取能取。不知但是自心见法为彼人故。我说言有四种问法。无记置答。非我法中。唐云。若有执著能取所取。不了唯是自心所现。彼应可止。）
　　
　　
　　疏曰此明外道邪问。无有实义。是无记论。应置不答。故须以不答止之。若佛法中正问。理应广答。不可妄以为无记而止之也。然外道所问无记邪论。不出四句。所谓一异及俱不俱。设使彼有闻慧。便可为其广说四句皆非。显出自心现量第一义境。由彼闻慧不具。若闻离四句法。必当恐怖失措。如大佛顶经中。于无是见者无非见者二语。佛皆以如是印之。大众非无学者。便皆茫然不知是义终始。一时惶悚失其所守。况外道乎。又外道妄计作者为因。所作为果。不知因果皆唯心现。故作一异俱不俱等诸无记论。应须置而不答。非佛法中正问。而可用置答也。奈何无智愚人。见佛法中诃外道之非正问。遂诃智人以为非正问哉。呜呼。上古宗匠之用棒喝。如彼智者。今时宗匠仿而用之。亦类彼无智者矣。
　　
　　
　　大慧。如来应供等正觉。以四种记论为众生说法。大慧。止记论者。我时时说。（魏云。为待时故。说如是法。唐云。我别时说。）为根未熟。不为熟者（魏同。唐云。以根未熟。且止说故）
　　
　　
　　疏曰。此因前所明止论。而明佛之说法。总有四种不可执一也。言四种者。后偈自出其相。今止记论。但是四种之一。不过为根未熟者耳。
　　
　　
　　复次大慧。一切法离所作因缘不生。无作者故。一切法不生。（唐云。何故一切法不生。以离能作所作。无作者故。）大慧。何故一切性离自性。以自觉观时。自共性相不可得故。说一切法不生。（唐云。何故一切法无自性。以证智观。自相共相不可得故。）何故一切法不可持来。不可持去。以自共相。欲持来无所来。欲持去无所去。是故一切法离持来去。（唐云。何故一切法无来去。以自共相。来无所从。去无所至故。）大慧。何故一切诸法不灭。谓性自性相无故。一切法不可得故。一切法不灭。（唐云谓一切法无性相故。不可得故。）大慧。何故一切法无常。谓相起无常性。是故说一切法无常。（唐云。谓诸相起无常性故。）大慧。何故一切法常。谓相起无生性无常常。故说一切法常。（唐云。谓诸相起即是不起无所有故。无常性常。是故我说一切法常。）
　　
　　
　　
　　疏曰。此明为根熟者分别答也。文并可知。
　　
　　
　　尔时世尊。欲重宣此义而说偈言。记论有四种。一向（魏云。直答。）反诘问。（魏云。质答。）分别及止论（二作置答。）以制诸外道。有及非有生。僧佉毗舍师。（唐云。数论与胜论。言有非有生。）一切悉无记。彼如是显示（唐云。如是等诸说。一切皆无记）正觉所分别。自性不可得。（唐云。以智视察时。体性不可得。）以离于言说。故说离自性。
　　
　　
　　疏曰。随问直答。名为一向。反诘质之。令其自悟。名为质答。详细解释。名分别答置而不答。名为止论。若为根熟。用前三种。若为外道。具用四种。外道亦有应直答反问及分别答者故也。有及非有生者。即邪因无因二论也。僧佉者。即数论师。立二十五法。妄谓二十三法。皆是冥谛所生。神我之所受用。又计能生所生定一。毗舍者。即胜论师。立六句义。计能有所有定异。然彼等诸说。但有虚言。都无实义。故一切悉无记也。若夫自觉圣智了达自心现量境界。毫无诸法自性可得。此则唯证相应。非言语之所及。故强说为离自性耳。第十三常声如幻门竟。
　　
　　
　　第十四四果差别相门三。初请问。二许宣。三正说。
　　
　　今初
　　
　　尔时大慧菩萨摩诃萨复白佛言。世尊。惟愿为说诸须陀洹。须陀洹趣差别通相。（二译皆云行差别相。）若菩萨摩诃萨。善解须陀洹趣差别通相及斯陀含。阿那含。阿罗汉方便相。分别知已。如是如是为众生说法。谓二无我相及二障净。（唐云。令其证得二无我法。净除二障。）度诸地相究竟通达。（魏云。次第进取地地胜相。唐云。诸地相渐次通达）得诸如来不思议究竟境界。如众色摩尼。善能饶益一切众生。以一切法境界无尽身财摄养一切。
　　
　　
　　疏曰。四果修行差别之相。皆是如来化他妙权。能引众生从权入实。故菩萨必须善解之也。
　　
　　
　　三许宣
　　
　　佛告大慧。谛听谛听善思念之。今为汝说。大慧白佛言。善哉世尊。唯然听受。
　　
　　
　　二正说二。初正明行相。二结属唯心。
　　
　　初中四。初明须陀洹（至）四明阿罗汉。
　　
　　今初
　　
　　佛告大慧。有三种须陀洹。须陀洹果差别。云何为三。谓下。中。上。下者。极七有生。（唐云。于诸有中极七反生。）中者。三五有生而般涅槃。上者。即彼生（唐云。此生。）而般涅槃。此三种。有三结下中上。（唐云。此三种人。断三种结。）云何三结。谓身见。疑。戒取是三结差别。上上升进得阿罗汉。
　　
　　
　　疏曰。下须陀洹。断见惑三结已。不复精进。故欲界九品思惑。总润七生。谓上上任运贪嗔痴慢。能润二生。上中上下品惑。各润一生。中上品惑。能润一生。中中中下品惑。共润一生。下三品惑。共润一生至七生已。惑润已尽旧业种枯。永不于三有中受生也。中须陀洹断三结已。不喜受生。更起加行。若断上上品惑。则损二生。余五生在。若断上中。必断上下。则损四生。余三生在。若更断中上品惑。余二生在。名为家家。若更断中中中下品惑。则转名斯陀含果。若更断下三品惑。则转名阿那含果也。上须陀洹。断三结已。深厌三界。起大加行。即于此生断尽九地八十一品思惑。故得入涅槃也。言三结者。初果所断见惑。共有十使。谓贪。嗔。痴。慢。疑。身。边。戒。见。邪。今以身见而摄边见。以戒取而摄见取。以疑惑而摄邪见。以三结总摄贪嗔痴慢。谓见惑中之贪等。必由三结方起故也。
　　
　　
　　大慧。身见有二种。谓俱生。及妄想。（二云分别。）如缘起妄想。自性妄想。（唐云。如依缘起。有妄计性。）譬如依缘起自性。种种妄想自性计著生。以彼非有非无非有无。无实妄想相故。愚夫妄想种种妄想自性相计著。（唐云。彼法但是妄分别相。非有非无。非亦有亦无。凡夫愚痴而横计著。）如热时焰。鹿渴水想。是须陀洹妄想身见。彼以人无我摄受无性。断除久远无知计著。（唐云。此分别身见。无智慧故。久远相应相。见人。无我。即时舍离）大慧。俱生者。须陀洹身见。自他身等四阴无色相故。色生造及所造故。展转相因相故。大种及色不集故。须陀洹观有无品不现。身见则断。（唐云。俱生身见。以普观察自他之身。受等四蕴无色相故。色由大种而得生故。是诸大种互相因故。色不集故。如是观已。明见有无。即时舍离。）如是身见断。贪则不生。是明身见相。
　　
　　
　　疏曰。此明二种身见不同。断身见之观亦不同也。俱生身见。即是思惑。徧在六七二识。细故难断。必俟见道之后。重虑缘真。修无漏观。乃能断之。妄想分别身见。即是见惑局在第六意识。粗故易断。创见人无我时。即便舍离也。分别身见者。依于色心五阴而起分别。妄计即离大小等二十句也。夫现在色心五阴。本是因缘生法。非有非无。非亦有无。乃缘起自性。非我我所。而妄想计著。谓我我所。如阳焰非水。渴鹿谓水。此则须陀洹一见人无我时便能断除之矣。至于俱生身见。不由妾相分别始有。任运执著色心假聚以为是我。故于见道之后。仍普观察自他之身。不过五阴所成。而受想行识。毫无色相。但有名字。至于色身。不过是地水火风四大所成。四大又复展转相因。无有实性。且析四大。犹似可成色等微尘。而色等微尘。决定不可集为四大。须陀洹人如是普观察已。知此五阴决定非我。故俱生身见断。而三界贪不生。便成阿罗汉也。
　　
　　
　　大慧。疑相者。谓得法善见相故。（唐云。于所证法善见相故。）及先二种身见（之中。）妄想（分别身见已先）断故。疑法不生。（唐云。于诸法中。疑不得生。）不于余处起大师见为净不净。是名疑相须陀洹断。
　　
　　
　　疏曰。不了谛理而起犹豫。名之为疑。唯是分别。无有俱生。须陀洹人于所证得四谛法中。已善见其真实相故。分别身见。已永断故。世出世间因果法中。决不生疑。于佛法僧。得不坏信。故更不于外道天魔等处。起大师见。疑其为净为不净也。
　　
　　
　　大慧。戒取者。云何须陀洹不取戒。谓善见受生处苦相故是故不取。大慧。取者。谓愚夫决定受习苦行。为众具乐。故求受生。彼则不取。（唐云。凡愚于诸有中。贪著世乐。苦行持戒。愿生于彼。须陀洹人。不取是相。）除回向自觉胜离妄想无漏法相行方便。受持戒支。（唐云。唯求所证最胜无漏无分别法修行戒品。）是名须陀洹取戒相断。
　　
　　
　　疏曰。贪著后有而持诸戒。皆名戒取。如难陀为生天故。精持比丘律行。佛敕阿难不与共语共坐。以其志趣邪僻故也。岂惟牛狗等戒。方名戒取耶。
　　
　　
　　
　　须陀洹断三结。贪痴不生。（唐云。舍三结故。离贪嗔痴。）若须陀洹作是念。此诸结。我不成就者。应有二过。堕身见及诸结不断（魏云。若须陀洹生如是心。此是三结。我离三结者。是名见二法。随于身见。彼若如是。不离三结）
　　
　　
