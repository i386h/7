<!-- { "loadSidebar": true } -->
　　复次大慧。菩萨摩诃萨。建立智慧相住已。（唐云。住智慧心所任相已。）于上圣智三相。当勤修学。何等为圣智三相当勤修学。所谓无所有相。（唐云。无影像相。）一切诸佛自愿处相。（魏云。一切诸佛自愿住持相。唐云。一切诸佛愿持相。）自觉圣智究竟之相。（魏云。内身圣智自觉知相。唐云。自觉圣智所趣相。）
　　
　　
　　疏曰。前门所示唯心直进。正指圆修。今文则明通入圆也。建立智慧相住者。牒前通达自心现妄想之相。所谓知一切法如幻如梦。乃通教大乘所修唯心识观也。（通别圆教。皆有唯心识观。以下文云入第八地。故此须约通教言之。）于上圣智三相当勤修学者。教令进修圆教一心三智也。无所有相。即一切智也。诸佛自愿处相。即道种智也。自觉圣智究竟相。即一切种智也。三智一心中具。一心中修。一心中得。故名上圣智三相也。
　　
　　
　　修行得此已。能舍跛驴心智慧相。得最胜子第八之地。则于彼上三相修生。（唐云。诸修行者获此相已。即舍跛驴智慧心相。入菩萨第八地。于此三相修行不舍。）
　　
　　
　　疏曰。修行得此者。谓通教利根。观空不空。知一心中本具此三相也。能舍跛驴智慧者。谓超通教二乘所有空慧也。二乘体空智慧。但行于空。不能双行空有。故名为跛。得最胜子第八地者。三乘共十地中。菩萨所证八地。虽名辟支佛地。由见不空。正受圆接而入一乘。不与辟支取证者同也。则于彼上三相修生者。旣接入圆。故于圆智修行不舍也。
　　
　　
　　大慧无所有相者。谓声闻缘觉及外道相。彼修习生。
　　
　　
　　疏曰。声闻缘觉。证于偏空。一切外道。执著断空。皆非一切智相。今于彼空。能以正智修习。了达空为法界。一空一切空。生死涅槃。皆是无所有相也。
　　
　　
　　大慧。自愿处相者。谓诸先佛自愿处修生。（魏云。谓诸佛本自作愿住持诸法。唐云。谓由诸佛自本愿力所加持故而得生起。）
　　
　　
　　疏曰。诸佛本修行时。皆有无作四弘誓愿。所谓众生无边誓愿度。烦恼无尽誓愿断。法门无量誓愿知。佛道无上誓愿成。故能生道种智。徧知法界佛法。无不尽也。
　　
　　
　　大慧。自觉圣智究竟相者。一切法相。无所计著。得如幻三昧身。诸佛地处进趣行生。
　　
　　
　　疏曰。一切法相。若空。若有。若生死。若涅槃。乃至五位百法。百界千如。了知皆是自心现量。故皆无所计著。不计著故。则得如幻三昧。普现色身。从此进趣修行。直阶妙觉。四十二位。无非佛地。故名一切种智也。
　　
　　
　　大慧是名圣智三相。若成就此圣智三相者。能到自觉圣智究竟境界。是故大慧圣智三相。当勤修学。
　　
　　
　　疏曰。此结明通教菩萨。若勤修学圆教圣智三。相得成就者。即证圆教初发心住。三智圆发。乃至能到圆妙觉位究竟境界也。第二藏识境界门竟。
　　
　　
　　第三圣智事分别自性门。大文为三。初请问。二正说。三结益。
　　
　　今初
　　
　　尔时大慧菩萨摩诃萨。知大菩萨众心之所念。名圣智事分别自性经。（魏云。名圣智行分别法门体。）承一切佛威神之力。而白佛言。世尊。惟愿为说圣智事。分别自性经。百八句分别所依。（唐云。唯愿为说百八句差别所依圣智事自性法门。）如来应供等正觉。依此分别说菩萨摩诃萨。入自相共相妄想自性。（魏云。依此百八句。为诸菩萨摩诃萨。分别说自相同相妄想分别体。修行差别法。唐云。一切如来。为诸菩萨堕自共相者。说此妄计性差别义门。）以分别说妄想自性故。则能善知周徧观察人法无我。净除妄想。照明诸地。超越一切声闻缘觉。及诸外道诸禅定乐。观察如来不可思议所行境界。毕定舍离五法自性。诸佛如来法身智慧。善自庄严。（唐云。以一切佛法身智慧而自庄严。）起幻境界。（唐云。入如幻境。）升一切佛刹兜率天宫。乃至色究竟天宫。逮得如来常住法身。
　　
　　
　　疏曰。圣智事分别自性经者。谓圣人智慧之事。分别诸法之自性也。百八句分别所依者。谓此诸法自性。乃是百八句之所依。若以邪智分别。妄计自性有性。所谓或邪因性。或无因性。则一一法能成百八见网。百八烦恼。若以正智分别。了达自性无性。所谓自心现量。心外非有。则一一法能成百八三昧百八义门也。毕定舍离五法自性者。旣离名相妄想。必不别计正智如如。旣离分别缘起。必不别计成自性也。法身智慧自庄严者。同诸佛理智之体也。起幻境界者。同诸佛应化之用也。升一切刹兜率天宫者。示同三藏教一生补处也。升一切刹色究竟宫者。示同通教带劣胜应世间最高大身也。逮得如来常住法身者。入于如来妙庄严海。圆满菩提。归无所得也。说此法门。有此大益。所以诸大菩萨。皆心念请。大慧菩萨复发言请也。
　　
　　
　　二正说八。初破有无妄计。二明净除顿渐。三辨声闻通相。四简常不思议。五明种性差别。六明三自性相。七明二无我相。八破建立诽谤。
　　
　　初中二。初长文。二偈颂。
　　
　　初又二。初正破有无妄计。二转破妄想言无。
　　
　　初又二。初叙。二破。
　　
　　今初
　　
　　佛告大慧。有一种外道。作无所有妄想计著。觉知因尽。兔无角想。（唐云。有一类外道。见一切法随因而尽。生分别解。想兔无角。起于无见。）如兔无角。一切法亦复如是。（魏云。如兔角无。诸法亦无。）大慧。复有余外道。见种求那极微陀罗标形处横法。各各差别。（魏云。见四大功德实有物。见各各有差别相。唐云。见大种求那尘等诸物。形量分位各差别已。）见已计著无兔角。横法作牛有角想。（魏云。实无兔角虚妄执著。妄想分别实有牛角。唐云。执兔无角。于此而生牛有角想。）
　　
　　
　　疏曰。一切诸法。皆是自识所现相分。无即非无。有即非有。如梦中物。不离梦心。如何可计实无实有而有诸外道。不达惟识。妄见诸法随因而尽。遂作无所有妄想计著。起于兔无角想。则谓诸法皆无。同于兔角。成断灭见。不知自心所现诸法。非断无也。复有余外道。妄见心外有四大种。依于极微诸尘。而形量分位各各差别。执兔无角。对彼无之分位。安立有之分位。而作牛有角想。成邪常见。不知诸法唯心所现。非实有也。求那。此翻为依。陀罗骠。此翻为尘横法。即唐译所谓分位。言纵横交错杂陈之法也。
　　
　　
　　二破
　　
　　大慧彼堕二见。不解心量。（魏云。不知唯心。唐云。不了唯心。）自心境界妄想增长。（魏云。妄想分别增长自心界。唐云。但于自心增长分别。）身受用建立。妄想根量大慧。一切法性。亦复如是。离有无。不应作想。（唐云。身及资生器世间等。一切皆唯分别所现。大慧。应知。兔角。离于有无。诸法悉然。勿生分别。）大慧。若复离有无。而作免无角想。是名邪想。彼因待观。故兔无角。不应作想。（唐云。云何兔角离于有无。互因待故。）乃至微尘分别事性。悉不可得。大慧。圣境界离。不应作牛有角想。（唐云。分析牛角乃至微尘。求其体相。终不可得。圣智所行。远离彼见。故是于此不应分别。）
　　
　　
　　疏曰。此正破外道不悟唯心。所以堕在有无二见。乃于自心境界之中增长有无二种妄想分别也。殊不知现在根身。及所受用之资财。所建立安住之器界。一切皆是妄想根量。唯分别现。乃至一切法性。亦复如是。心外无法。故离有。唯心所现。故离无。譬如镜像水月。梦境空华。不可谓无。不可谓有。是则一切诸法。皆离有无。即兔与牛。亦是自心分别所见。性离有无者矣。柰何于此离有离无之牛兔。而更妄想分别一有角一无角耶。夫待有言无。待无言有。则不知有无皆是自心分别。然离郤自心分别。安有有无二法可得哉。又必对牛角有而观兔角无者。试析牛角至微尘时。牛角安在。牛角旣尚非有。云何对之而计兔角无耶。夫牛角本惟心现。非极微成。但众生妄计为有。故令析之。则不可得。当知但是析其计有之心。非谓心外果有牛角。可析为心外之极微也。故唯识云。为执粗色有实体者。佛说极微。令其除析。非谓诸色实有极微。由此应知诸有对色。皆识变现。非极微成（文）若达诸法皆识变现。即名圣智所行境界。自能远离有无二种妄想也。初正破有无妄计竟。
　　
　　
　　二转破妄想言无又二。初问。二答。
　　
　　今初
　　
　　尔时大慧菩萨摩诃萨白佛言。世尊。得无妄想者。见不生想已。随比思量观察不生。妄想言无耶。（魏云。愚痴凡夫。不见分别相。而比智分别。彼人见无。唐云。彼岂不以妄见起相。比度观待。妄计无耶。）
　　
　　
　　疏曰。此因佛言不应作牛有角想。恐人不达唯心。转作牛无角之妄想故问之也。得无。即唐译所谓岂不也。谓彼妄想之人。岂不以见有牛角。析至微尘。不生牛角想已。随即比度观察以为不生。而妄想言无耶。是则谓牛有角。固所不应谓牛无角。岂非妄想。
　　
　　
　　二答三。初正破有无二俱不成。二例明色空分齐非二。三结劝思惟自心现量。
　　
　　今初
　　
　　佛告大慧。非观察不生。妄想言无。（唐云。不以分别起相。待以言无。）所以者何。妄想者因彼生故。（唐云。彼以分别。为生因故。）依彼角生妄想。（唐云。以角分别为其所依。）以依角生妄想。是故言依因故。离异不异故。（唐云。所依为因。离异不异。）非观察不生。妄想言无角。（唐云。非因相待。显兔角无。）
　　
　　
　　疏曰。此明欲悟惟心。须知心外无法。非分别观察外法起相。析至不生。方妄想言无也。以彼分别妄想。因依于角而生。妄想与角。离异不异。故虽观察牛角不生。言兔无角。总属妄想。非实义也。
　　
　　
　　大慧。若复妄想异角者。则不因角生。若不异者。则因彼故。（唐云。若此分别异兔角者。则非角因。若不异者。因彼而起。）
　　
　　
