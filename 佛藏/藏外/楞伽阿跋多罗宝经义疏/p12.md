<!-- { "loadSidebar": true } -->
　　云何得自觉圣差别相声闻。谓无常苦空无我境界。（唐云。谓明见苦空无常无我诸谛境界。）真谛离欲寂灭。（唐云。离欲寂灭故。）息阴界入自共相。外不坏相。如实知。（唐云。于阴界处。若自若共。外不坏相如实了知故。）心得寂止。（唐云。心住一境。）心寂止已。禅定解脱三昧道果。正受解脱。（唐云。住一境已。获禅解脱三昧道果而得出离。）不离习气不思议变易死。得自觉圣乐住声闻。（唐云。住自证圣智境界乐。未离习气及不思议变易死。）是名得自觉圣差别相声闻。（唐云。是名声闻乘自证圣智境界相。）
　　
　　
　　疏曰。言自觉圣差别相者。意显声闻但证生空圣智。不证法空圣智。故与大乘有差别也。五阴十八界十二入。各有当体差别法相。名为自相。同是无常苦空无我之相。名为共相。外不坏相者。体法明空。不同藏教析坏相也。禅者。根本四禅。定者。空等四定。解脱者。谓八解脱。三昧者。空无相无愿三三昧也。道者。出世无漏道。果者。见地薄地离欲已办诸果证也。正受解脱者。不受三界诸受而得出离也。习气者。异熟识中诸法种子。乃变易生死之因也。不思议变易死者。界外微细生住灭相。所谓真常流注。乃习气所感之果也。自觉圣乐者。证得生空所显真如。如实自知。我生已尽。梵行已立。所作已办。不受后有。离三界苦。得出世乐。取证于空。而自休息。故云住也。
　　
　　
　　二明差别
　　
　　大慧。得自觉圣差别乐住菩萨摩诃萨。非灭门乐。正受乐。顾愍众生及本愿。不作证。（唐云。菩萨虽亦得此圣智境界。以怜愍众生故。本愿所持故。不证寂灭门及三昧乐。）大慧。是名声闻得自觉圣差别相乐。菩萨摩诃萨。于彼得自觉圣差别相乐。不应修学。（唐云。诸菩萨于此自证圣智乐中。不应修学。）
　　
　　
　　疏曰。通教菩萨。与二乘人。同观于空。别教菩萨。历别三观。亦先观空。故皆得此自觉圣乐。暂自安住。而由顾悯众生。及本四弘誓愿力故。不于灭门乐三昧乐而作证也。结云。不应修学者。应修圆妙一心三观。不应偏修此空观也。初释自觉圣相竟。
　　
　　
　　二释性妄想相二。初正释相。二劝知舍。
　　
　　今初
　　
　　大慧。云何性妄想自性计著相声闻。所谓大种青、黄、赤、白。坚、湿、暖、动。非作生。（唐云。知坚湿暖动青黄赤白如是等法。非作者生。）自相共相。先胜善说。见已。于彼起自性妄想。（唐云。然依教理。见自共相。分别执著。是名声闻乘分别执著相。）
　　
　　
　　疏曰。大种。即地水火风四大之种类也。外道计此四大。或从时生。或从方生。或从自在天生。或从冥谛生。或从极微生。或从神我生。或从大有句生。或从自然生。此则阿含经中。已曾广破彼所习闻。故云非作生也。然佛于阿含中。为破凡外我执。故说士夫六界。谓此身中坚相为地。湿相为水。暖相为火。动相为风。无窒碍相为空。妄分别相为识。于中实无我及我所。而彼愚法声闻。随语生解。便谓实有地水火风。以坚湿暖动而为自相。以无常苦无我不净而为共相。不知心外实无四大自性。四大秪是识所变相也。
　　
　　
　　二劝知舍
　　
　　菩萨摩诃萨。于彼应知应舍。随入法无我相。灭人无我相见。渐次诸地相续建立。是名诸声闻性妄想自性计著相。（唐云。菩萨于此法中。应知应舍。离人无我见。入法无我相。渐住诸地。）
　　
　　
　　疏曰。应知者。须善他宗。知彼执著差别相也。应舍者。须善自宗。用真能破。破彼执也。入法无我相者。知一切法。皆唯心现。无自性也。灭人无我相见者。破彼法有我无之计著也。渐次诸地相续建立者。由破分别法执。建立初地真见道位。由破俱生法执。建立十地诸修习位。乃至法执种子永不生巳。建立究竟妙觉位也。菩萨于此自性计著。云何知。云何舍耶。夫外道或计四大从作者生。如前所列。或计四大以为能生。一切诸法皆其所生。阿含经中亦已破斥。皆不更述。今明声闻计著相者。自有二种。一计地水火风四大为能成。色、香、味、触四微为所成。谓地有坚性。是故目得之而为色。鼻得之而为香。舌得之而为味。身得之而为触。水有湿性。故成色味触三微。火有暖性。故成色触二微。风有动性。故成触微。此则四大为实。四微为假也。一计四微为能成。四大为所成。谓地大由色香味触四微所成。所以坚碍。水大由色味触三微所成。所以流润。火大由色触二微所成。所以寄于草木。风大唯一触微所成。所以并无形质。此则四微为实。四大为假也。知此三种计著相已。方可破舍。初破四大为实有者。地坚若是实有。不应遇风可散。遇水可杂。又金石最坚。若是实有。不应遇火可镕可烬。水湿若是实有。不应遇土留滞。遇火干竭。火暖若是实有。不应遇水可灭。风动若是实有。不应遇塞可障。次破四微为实有者。色微若非眼识所变。自实有者。应非眼识所缘。设许眼识虽不变色。能缘色者。耳鼻等识亦不变色。何不缘色。又眼识旣不变色。而能缘色。不变声等。何不能缘声等。香、味、触三。例此广破。故知四大四微。皆非心外实有法也。而诸经论。或称为能所八法者。正显离能无所。离所无能。能所并是假施设有。并非实法故也。然约本质起相分义。则假说四大为能。四微为所。若约现行熏种子义。则假说四微为能。四大为所。实皆八识之所变现。能本非能。所亦非所。是名法无我相也。三辨声闻通相竟。
　　
　　
　　四简常不思议二。初疑问。二答释。
　　
　　今初
　　
　　尔时大慧菩萨摩诃萨白佛言。世尊。世尊所说常不思议自觉圣趣境界。及第一义境界。世尊。非诸外道所说常不思议因缘耶。（魏云。外道亦说常不可思议因果。此义云何。唐云。将无同诸外道所说常不思议作者耶。）
　　
　　
　　疏曰。佛未出时。外道或计神我是常。或计冥谛是常。或计自在天常。或计四大是常。或计极微是常。或计声性是常。或计虚空是常。皆谓是能作者。故常。故佛广说因缘生法以破斥之。今经乃说七种第一义。及说藏识海常住。又说自觉圣究竟境界等。恐其滥同外道。故问之也。
　　
　　
　　二答释三。初简异外道。二简异声闻。三正明不生。
　　
　　今初
　　
　　佛告大慧。非诸外道因缘得常不思议。（魏云。诸外道说常不可思议因果不成。唐云。非诸外道作者得常不思议。）所以者何。诸外道常不思议。不因自相成。（魏云。非因自相相应故。唐云。因自相不成。）若常不思议。不因自相成者。何因显现常不思议。（唐云。旣因自相不成。以何显示常不思议。）复次大慧。不思议若因自相成者。彼则应常。由作者因相故。常不思议不成。（唐云。外道所说常不思议。若因自相成。彼则有常。但以作者为因相故。常不思议不成。）
　　
　　
　　疏曰。外道不达唯心。见有诸法若生若灭。妄推神我冥谛等以为作者。云是常不思议。而此神我冥谛等。但是妄想戏论分别。实无自相可得。亦无因相可成。旣因及自相、皆悉不成。何由显示常不思议。故复纵云。假使因自相成。彼则应常。随即夺云。由以作者为因相故。常不思议不成。盖作者为相。则非常之自相。作者为因。则非常因也。
　　
　　
　　大慧。我第一义常不思议。第一义因相成。离性非性。（魏云。以离有无故。唐云。远离有无。）得自觉相。故有相。（唐云。自证圣智所行相。故有相。）第一义智因。故有因。（唐云。第一义智为其因。故有因。）离性非性故。譬如无作。（唐云。离有无故。非作者。）虚空涅槃灭尽故常。（唐云。如虚空涅槃。寂灭法故。常不思议。）如是大慧。不同外道常不思议论。（唐云。是故我说常不思议。不同外道有所诤论。）如是大慧。此常不思议。诸如来自觉圣智所得如是。（唐云。此常不思议。是诸如来自觉圣智所行真理。）故常不思议自觉圣智所得。应当修学。（唐云。是故菩萨。当勤修学。）
　　
　　
　　疏曰。第一义如来藏心。当体绝待。非别有因。故离性。亦非无因。故离非性。因此得成第一义相也。得自觉相故有相。不同外道之自相不成也。第一义智因故有因。不同外道之因相不成也。彼外道妄计神我冥谛等以为作者。倘别有一法以为神我等因。即成有性。倘别无一法以为神我等因。即成非性。设许有性。则神我等乃是所作应成无常。何名作者。何名为常。设许非性。则神我等体旣非有。何能有用。纵许是常。亦非作者。今如来所证不思议常。有相有因。离性非性。所以不同外道所计作者。譬如虚空涅槃灭尽。远离生住异灭诸有为相。非有非空。超诸诤论。乃是自觉圣智所得。非常无常。而名为常。故不可思议也。
　　
　　
　　复次大慧。外道常不思议。无常性异相因故。非自作因相力故常。（唐云。以无常异相因故常。非自相因力故常。）复次大慧。诸外道常不思议。于所作性非性无常。见已。思量计常。（唐云。外道常不思议。以见所作法有已还无。无常已。比知是常。）
　　
　　
　　疏曰。此更申明外道所计神我冥谛等法。彼实未尝亲见。但因旣见所作无常。妄想思量能作者必应常耳。是用无常异相。而为常不思议因也。
　　
　　
　　大慧。我亦以如是因缘所作者。性非性无常见已。自觉圣境界。说彼常无因。（唐云。我亦见所作法有已还无。无常已。不因此说为常。）
　　
　　
　　疏曰。此正显示佛所自证常不思议。不同外道。但因无常而比知也。谓我了知正因缘所生诸法。初生即灭。性皆非性。所谓因缘和合。虚妄有生。其生也无来处。因缘别离。虚妄名灭。其灭也无去处。譬如梦境空花。心外无法。乃证自觉圣智境界。岂因所作无常。妄计能作是常哉。彼旣因于无常。比知计常。则常乃无因矣。
　　
　　
　　大慧。若复诸外道因相。成常不思议因。自相性非性。同于兔角。（唐云。外道以如是因相。成常不思议因。此相非有。同于兔角。）此常不思议。但言说妄想。诸外道辈。有如是过。所以者何。谓但言说妄想。同于兔角。自因相非分。（唐云。故常不思议。唯是分别。但有言说。何故。彼因同于兔角。无自相因故。）
　　
　　
