<!-- { "loadSidebar": true } -->
　　疏曰。佛教所明一切诸法。皆以自心所具色心种子而为其因。自心所现色心境界而为其缘。种能引种。现能引现。故有相续。种能生现。现能熏种。故有作用。因缘和合。故有生。因缘别离。故有灭。因果不亡。故有诸有。生灭情尽。故有涅槃。返迷归悟。故有道。依理成行。故有出世正业。依行证理。故有出世正果。世出世间因果并成。故有四谛。今外道或计无因或计异因。则不知有自心种现各引之义。是破坏相续也。亦不知有自心种现互为因义。是破坏作用也。亦不知有正因缘合。是破坏生也。亦不知有正因缘离。是破坏灭也。亦不知有因果感应如影随形。是破坏诸有也。亦不知有有为尽处真如理显。是破坏涅槃也。亦决不能从迷得悟。是破坏道也。亦决不能依理成行。是破坏出世业也。亦决不能依行证理。是破坏出世果也。亦决不能方便安立世出世间因果之法。是破坏谛也。旣一切皆悉破坏。则虽有断常空有种种二论。究竟皆成断灭论矣。
　　
　　
　　二释成又二。初正释。二喻释。
　　
　　今初
　　
　　所以者何。以此现前不可得。及见始非分故。（魏云。何以故。以现法不可得故。不见根本故。唐云。有以故不得现法故。不见根本故。）
　　
　　
　　疏曰。现前诸法。的是唯心所现。而彼妄计无种有种。则现前法之实义。彼决不可得而知也。唯此如来藏。心乃是一切法之元始根本。彼方妄计无种有种。则欲见法之本始。决非其分所能及也。
　　
　　
　　二喻释又二。初正约喻破。二转约喻破。
　　
　　今初
　　
　　大慧。譬如破瓶。不作瓶事。亦如焦种。不作芽事。如是大慧。若阴界入性。已灭、今灭、当灭。自心妄想见。无因故。彼无次第生。（唐云。此亦如是。若蕴界处法。已现当灭。应知此则无相续生。以无因故。但是自心虚妄所见。）
　　
　　
　　疏曰。佛正教中。以前七为能熏。以第八为所熏。所以前七现行虽念念灭。而所熏种子不灭。如不破瓶。能作瓶事。若外道妄计无种有种。则皆不知现熏种义。彼现行灭。譬如瓶破。应不招感未来异熟等流诸果。故云不作瓶事也。佛正教中。以第八所持种子如谷麦种。以种子所发前七现行如种生芽。若外道不知第八自所持种。别计无种有种。此有无种。旣非第八所持。则如焦种。如何能生现行芽哉。故法合云。如是大慧。若使五阴十八界十二入等诸法。不熏成种。不从自识种生。则过去已灭。现在今灭。未来当灭。无有展转。互为因果义故。何能次第相续生起。岂非但是自心妄想所见。安得妄谓无种有种。能令因果现耶。
　　
　　
　　二转约喻破又二。初正破。二结斥。
　　
　　今初
　　
　　大慧。若复说无种。有种。（亦须）识（等）三缘合生者。龟应生毛。沙应出油。汝宗则坏。违决定义。有种无种说。有如是过所作事业悉空无义。
　　
　　
　　疏曰。此破转计也。外转计云。一切诸法。虽本无种。但由识根境三缘和合。则便得生。或转计云。一切诸法。虽有胜妙士夫自在时方微尘以为其种。仍须识根境三缘和合。方乃得生。故今破无种云。若本无种。三缘合生者。则龟本无毛。三缘合时。亦应生毛。沙本无油。三缘合时亦应出油。旣违决定得生之义。汝无种宗岂不坏乎。次又破有种云。若先有胜妙士夫等为诸法种。更俟三缘合生者。则胜妙等旣有毛种。三缘合时。龟亦应生于毛。胜妙等旣有油种。三缘合时。沙亦应出于油。亦违决定得生之义。汝有种宗岂不坏乎。故结责云。有种无种说。有如是过。不知自心种现互为因果正义。遂使世间所作事业。悉同龟毛沙油。空无实义也。
　　
　　
　　二结斥
　　
　　大慧。彼诸外道说有三缘合生者。所作方便因果自相。过去未来现在有种无种相。从本以来成事。相承觉想地转。自见过习气。作如是说。如是大慧。愚痴凡夫。恶见所噬。邪曲迷醉。无智妄称一切智说。
　　
　　
　　疏曰。此结斥外道旣说无种有种。仍说有三缘合生者。彼亦自谓有所作事业。有方便教法。有因果自相妄谓过去未来现在诸法。皆由有种无种相从本以来成事。执此为实。谓余妄语。此其师弟相承。不过皆是觉想地转。乃自己恶见过习气。作如是说耳。无有正见。故名为邪。不能唯心直进。故名为曲。堕黑闇境。故名为迷。略不省悟。故名为醉。本无实智。妄称一切智说。譬如穷人妄号帝王。自取诛灭。诚可哀矣。初明迷者之失竟。
　　
　　
　　二明悟者之得二。初正明。二结劝。
　　
　　今初
　　
　　大慧。若复诸余沙门婆罗门。见离自性。（魏云。见诸法离自性故。唐云。观一切法皆无自性。）浮云、（唐云。如空中云。）火轮、（唐云。如旋火轮。）犍闼婆城。（唐云。如乾闼婆城。）无生、（魏云。不生不灭故。）幻、焰、水月、及梦。（唐云。如幻。如焰。如水中月。如梦所见。）内外心现妄想。无始虚伪。不离自心。（唐云。不离自心。由无始来虚妄见故。取以为外。）妄想因缘灭尽。（唐云。作是观已。断分别缘。）离妄想、说所说、观所观。（唐云。亦离妄心所取名义。）受用建立身之藏识。于识境界摄受、及摄受者不相应。无所有境界。离生住灭。（唐云。知身及物。并所住处。一切皆是藏识境界。无能所取。及生住灭。）自心起随入分别。（唐云。如是思惟。恒住不舍。）大慧。彼菩萨不久当得生死涅槃平等。大悲巧方便。无开发方便。（唐云。大悲方便无功用行。）大慧。彼于一切众生界。皆悉如幻。不勤因缘。（唐云。观诸众生。如幻如影。从缘无起。）远离内外境界。心外无所见。（唐云。知一切境界。离心无得。）次第随入无相处。次第随入从地至地三昧境界。（唐云。行无相道。渐升诸地。）解三界如幻。分别观察。当得如幻三眛。度自心现无所有。（唐云。了达三界。皆唯自心。得如幻定。绝众影像。）得住般若波罗蜜。舍离彼生所作方便。（唐云。成就智慧。证无生法。）金刚喻三摩提。随入如来身。（唐云。入金刚喻三眛。当得佛身。）随入如如化。神通自在。慈悲方便。具足庄严。（唐云。恒住如如。起诸变化。力通自在。大慧方便以为严饰。）等入一切佛刹、外道入处。离心意意识。（唐云。游众佛国。离诸外道。及心意识。）是菩萨渐次转身得如来身。（唐云。转依次第成如来身。）
　　
　　
　　疏曰。观一切法皆无自性者。正破无种有种二邪执也。以浮云等喻而为所观。以四性推简而为能观。了知一切诸法无性无生。当体即空。举体即假。亦即中道。以唯心故。心非有无。故一切法皆非有无。如是思惟。如是分别。即是妙观察智。所以不久当得生死涅槃平等。谓生死涅槃皆唯心故。如冰与水。同湿性故。旣知生死涅槃平等。则知心佛众生三无差别。故得大悲方便无功用行。下化众生。上成佛道也。文对唐译可解。
　　
　　
　　二结劝
　　
　　大慧。是故欲得如来随入身者。当远离阴、界、入。心因缘所作方便生、住、灭、妄想虚伪。（唐云。欲得佛身。应当远离蕴处界心因缘所作生住灭法戏论分别。）唯心直进。（唐云。但住心量。）观察无始虚伪过妄想习气因三有。（唐云。观察三有。无始时来妄想所起。）思惟无所有佛地无生。（唐云。思惟佛地无相无生。）到自觉圣趣。自心自在。到无开发行。（唐云。自证圣法。得心自在无功用行。）如随众色摩尼。随入众生微细之心。而以化身随心量度。诸地渐次相续建立。（唐云。如如意宝。随宜现身。令达唯心。渐入诸地。）是故大慧。自悉檀善。应当修学。（唐云。是故大慧。菩萨摩诃萨。于自悉檀。应善修学。）
　　
　　
　　疏曰。此正示修行之要诀也。夫五阴十八界十二入等。本如来藏妙真如性。性真常中求于去来迷悟生死。了不可得。而妄见有因缘所作生住灭者。皆是戏论分别。虚伪妄想而已。故当直观诸法皆唯心量。以此唯心妙观。直趣无上菩提。了知三有因于妄想习气。则三有皆唯心也。思惟佛地无相无生。则佛地亦唯心也。唯心具十法界。十界无不唯心。心空。故十界俱空。心有。故十界俱有。心非空有。故十界俱非空有。心即空有。故十界俱即空有。此是至圆至顿法门。乃如来自行权实。故名为自悉檀也。第一诸识生住灭门竟。
　　
　　
　　
　　楞伽阿跋多罗宝经卷第一义疏上
　　
　　
　　
　　名相考
　　
　　世不动（四禅入定。名世间不动业。或第四禅名世间不动地。）犍闼婆城（即海上所见蜃楼。望之似有。即之则不可得也。）五明处（一内明。为求自解。二因明。为伏外执。三声明。为令他信。四医明。为所治方。五巧明。为摄一切众生。）阿阇棃（此云轨范师。）六节（西士俗法。年分三时。或分六节。）一阐提（此云断善根。亦云信不具。）不男（律明五种。谓一生不男。二犍不男。三变不男。四妬不男。五半不男也。后世又言五种不女。律中不载。经文亦无。）甘蔗种（本行经云。王仙被猎师所射。滴血于地。生二甘蔗。日炙而开。一出童男。一出童女。占相师立男名善生。为灌顶王。女名善贤。为妃。生释种。）胜相（即佛胸前卍字德相。）因陀罗网（天帝释所有宝珠网也。）离日月光（谓不假日月。自有光明。）化佛（随机应现）报生佛（酬宿修因）如如佛（体性不变）智慧佛（本觉寂照。二译皆合为一。显是性德理智也）悉檀（悉。是华言。谓普徧也。檀。是梵语。谓法施也。佛说法时。意令众生入理。名第一义悉檀。令其灭恶。名对治悉檀。令其生善。名为人悉檀。令其欢喜。名世界悉檀。若无四益因缘。佛则不说法也。众生闻法。未种善根者。今即得种。是世界益。巳种善根。今得增长成熟。是为人对治二益。已成熟者。今得度脱。是第一义益。故约众生获益为次第也）毗尼（此翻灭。亦翻律）男女林（西域有树林。生果似男女形。美丽殊绝。遇风堕落。众鸟啄残。臭不可闻。欲心炽盛者。见之生厌）诃棃（果名。此云天主特来）阿摩勒（亦果名。此云难分别）闼婆（具云乾闼婆。此翻巡香行。乃天帝奏乐神也）
　　
　　
　　
　　
　　楞伽阿跋多罗宝经卷第一义疏中
　　
　　
　　第二藏识境界门为二。初正明境界。二问答释疑。
　　
　　初中二。初问。二答。
　　
　　今初
　　
