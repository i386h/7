<!-- { "loadSidebar": true } -->
　　大慧。此诸声闻乘无间外道种性。不出出觉。为转彼恶见故。应当修学。（魏云。是名声闻乘外道性。于非离处而生离想。汝应转此邪见。修行如实行故。唐云。此是声闻乘及外道种性。于未出中。生出离想。应勤修学。舍此恶见。）
　　
　　
　　疏曰。外道不出分段生死。声闻不出变易生死。皆自妄作出生死觉。菩萨所应转舍也。二释各别种性竟。
　　
　　
　　三释缘觉乘性
　　
　　大慧。缘觉乘无间种性者。若闻说各别缘无间。（魏云。谓闻说缘觉证法。唐云。谓若闻说缘觉乘法。）举身毛竖。悲泣流泪。不相近缘。（魏云。不乐愦闹故。唐云。离愦闹缘。）所有不著。（魏云。观察诸因缘法故。不著诸因缘法故。唐云。无所染著。）种种自身。种种神通。若离若合。种种变化。闻说是时。其心随入。（魏云。闻说自身种种神通。若离若合种种变化。其心随入故。唐云。有时闻说现种种身。或聚或散。神通变化。其心信受。无所违逆。）若知彼缘觉乘无间种性已。随顺为说缘觉之乘。是名缘觉乘无间种性相。
　　
　　
　　疏曰。十二缘生。此有故彼有。其相各别。而皆无间。若能远离愦闹。观察有为生灭过恶而不取著。则知诸法从缘无性。能起神通离合变化。意指通教体法观门。故于彼乘种性。随顺为其说法。可以破外道声闻法执。可以转接入别圆也。
　　
　　
　　四释如来乘性
　　
　　大慧。彼如来乘无间种性有四种。（唐云。如来乘种性所证法有三种。）谓自性法无间种性。（魏云。一者证实法性。）离自性法无间种性。（魏云。二者离实法证性。唐云。所谓自性无自性法。）得自觉圣无间种性。（魏云。三者自身内证圣智性。唐云。内身自证圣智法。）外刹殊胜无间种性。（魏云。四者外诸国土胜妙庄严证法性。唐云。外诸佛刹广大法。）大慧。若闻此四事一一说时。及说自心现身财建立不思议境界时。心不惊怖者。是名如来乘无间种性相。（魏云。若闻说此一一法时。但阿棃耶心。见外身所依资生器世间不可思议境界。不惊不怖不畏者。当知是证如来乘性人。是名如来乘性证法人相。唐云。若有闻说此一一法。及自心所现身财建立阿赖耶识不思议境。不惊不怖不畏。当知是如来乘性。）
　　
　　
　　疏曰。自性法无间种性者。谓随缘不变。一切诸法皆是佛法。一切众生本来成佛之理也。离自性法无间种性者。谓不变随缘。如来藏心。不守自性。举体而为百界千如诸法。然此诸法。皆即实相。十二类生。皆如来种也。此二并指性德法身。故唐译合为一也。得自觉圣无间种性者。一心三智。照此非权非实而权而实之境。般若德也。外刹殊胜无间种性者。佛以妙明不灭不生合如来藏。而如来藏唯妙觉明圆照法界。是故于中一为无量。无量为一。小中现大。大中现小。于一毛端。现宝王刹。坐微尘里。转大法轮。解脱德也。闻此三德。不惊怖畏。及闻根身资具器界不思议境。皆自心识所现。亦不惊怖畏者。则知心佛众生三无差别。故为如来乘种性也。
　　
　　
　　五释不定性
　　
　　大慧。不定种性者谓说彼三种时。随说而入。随彼而成。（魏云。若人闻说此三种法。于一一中有所乐者。随顺为说。唐云。谓闻说彼三种法时。随生信解。而顺修学。）
　　
　　
　　疏曰。三种法。即声闻乘法缘觉乘法。如来乘法也。夫声闻无间种性。止喜闻声闻法。不乐缘觉及如来法。缘觉无间种性。止喜闻缘觉法。于声闻法必所不屑。于如来法必未能信。如来乘无间种性。旣于不思议境不惊怖畏。必不志求二乘之法。今云随闻随生信解。故知非彼三无间种。但名为不定也。然声闻法。堪拟藏教。缘觉法。堪拟通教。如来法。堪拟圆教。则此不定种性。堪拟通入别。通入圆。及别教也。他经明九乘中有菩萨声闻。菩萨缘觉。菩萨菩萨。智者大师判为别教。亦同此意。二释相竟。
　　
　　
　　三会通又二。初会三乘。二会阐提。
　　
　　初中二。初长文。二偈颂。
　　
　　初又二。初为实施权。二开权显实。
　　
　　今初
　　
　　大慧。此是初治地者。谓种性建立。为超入无所有地故。作是建立。（魏云。说三乘者。为发起修行地故。说诸性差别。非究竟地。为欲建立毕竟能取寂静之地故。唐云。为初治地人而说种性。欲令其入无影像地作此建立。）
　　
　　
　　疏曰。初治地人。未证真实平等法性。故为建立种性差别。令其耻小慕大。舍权趣实。正欲令其超入无所有地而施三权。不可执权而昧实也。
　　
　　
　　二开权显实
　　
　　彼自觉藏者。自烦恼习净。见法无我。得三昧乐住声闻。当得如来最胜之身。（魏云。彼三种人。离烦恼障重习。得清净故。见法无我。得三昧乐行故。声闻缘觉毕竟证得如来法身故。唐云。彼住三昧乐声闻。若能证知自所依识。见法无我。净烦恼习。毕竟当得如来之身。）
　　
　　
　　疏曰。自觉藏者。以自觉圣智。证知藏识不思议境界也。声闻尚得佛身。况缘觉及不定性乎。故魏译云彼三种人也。问。开权显实。功在法华。此经乃方等摄。何得有此开显。答。钝根声闻。须至法华开显。此经自为菩萨广说大乘法要。岂容拘拘于别五时之一途。欲使如来说法不自在耶。初长文竟。
　　
　　
　　二偈颂
　　
　　尔时世尊。欲重宣此义。而说偈言。须陀槃那果。往来及不还。逮得阿罗汉。是等心惑乱。（魏云。逆流修无漏。往来及不还。应供阿罗汉。是等心惑乱。唐云。预流一来果。不还阿罗汉。是等诸圣人。其心悉迷惑。）三乘与一乘。非乘我所说。（魏云。我说于三乘。一乘及非乘。唐云。我所立三乘。一乘及非乘。）愚夫少智慧。诸圣远离寂。（唐云。为愚夫少智。乐寂诸圣说。）第一义法门。远离于二教。（唐作二取。）住于无所有。（唐作无境界）何建立三乘。（魏云。建立于三乘。为住寂静处。）诸禅无量等。无色三摩提。受想悉寂灭。（魏云。无想定灭尽。唐云。乃至灭受想。）亦无有心量。（魏云。亦皆心中无。唐云。唯心不可得。）
　　
　　
　　疏曰。须陀槃那。亦云须陀洹。此翻逆流谓修无漏。逆生死流。又翻预流入流。谓初预入法性流也。三乘非乘者。权即实故。为乐寂诸圣说也。一乘非乘者。实即权故。为愚夫少智说也。第一义者。非权非实。心外无境。何有三乘。三乘尚自非有。况四禅四无量四无色定。及无想定灭尽定等。岂有心外之实法哉。初会三乘竟。
　　
　　
　　二会阐提二。初正明二种阐提。二问答会通。
　　
　　初又二。初总标。二别释。
　　
　　今初
　　
　　大慧。彼一阐提。非一阐提。世间解脱谁转。大慧。一阐提有二种。一者舍一切善根。及于无始众生发愿。（魏云。何者无性乘。谓一阐提。大慧。一阐提者。无涅槃性。何以故。于解脱中不生信心。不入涅槃。大慧。一阐提者有二种。何等为二。一者焚烧一切善根。二有怜悯一切众生作尽一切众生界愿。唐云。此中一阐提。何故于解脱中不生欲乐。以舍一切善根故。为无始众生起愿故。）
　　
　　
　　疏曰。若据魏译。则前文所明二种外道。乃是声闻乘不得意人。今方正释无种性人。若据今经。前已标释各别种性。今正会通一阐提人。必有菩萨阐提以化度之。还能成佛。不同权说阐提无佛性也。故云。彼断善根阐提。设非发大愿之阐提。则世间何由转而为解脱哉。余对二译可知。
　　
　　
　　
　　二别释二。初释舍善根。二释发大愿。
　　
　　今初
　　
　　云何舍一切善根。谓谤菩萨藏。及作恶言。此非随顺修多罗毗尼解脱之说。舍一切善根故。不般涅槃。
　　
　　
　　疏曰。世间恶人。虽具十恶五逆。若不谤法。则善根犹未断尽。堪修取相无生二忏。不名为一阐提。今旣谤菩萨藏。则一切出世善根悉断。纵不具足五逆十恶。兼有世间微善。亦必常在生死。不能入涅槃也。
　　
　　
　　二释发大愿
　　
　　二者菩萨本自愿方便故。非不般涅槃。一切众生。而般涅槃。大慧。彼般涅槃。是名不般涅槃法相。此亦到一阐提趣。（魏云。怜愍众生。作尽众生界愿者。是为菩萨。大慧。菩萨方便作愿。若诸众生不入涅槃者。我亦不入涅槃。是故菩萨摩诃萨不入涅槃。是名二种一阐提。无涅槃性。以是义故。决定取一阐提行。唐云。云何为无始众生起愿。谓诸菩萨以本愿方便。愿一切众生悉入涅槃。若一众生未涅槃者。我终不入。此亦住一阐提趣。此是无涅槃种性相。）
　　
　　
　　疏曰。众生度尽。方入涅槃。以众生界不可尽故。永不自入涅槃。是故名为菩萨阐提也。初正明二种阐提竟。
　　
　　
　　二问答会通二。初问。二答。
　　
　　今初
　　
　　大慧白佛言。世尊。此中云何毕竟不般涅槃。（魏云。此二种一阐提。何等一阐提。常不入涅槃。）
　　
　　
　　
　　二答
　　
　　佛告大慧。菩萨一阐提者。知一切法本来般涅槃已。毕竟不般涅槃。（魏云。菩萨一阐提。常不入涅槃。何以故。以能善知一切诸法本来涅槃。是故不入涅槃。）而非舍一切善根一阐提也。大慧。舍一切善根一阐提者。复以如来神力故。或时善根生。（魏云。彼舍一切善根阐提。若值诸佛善知识等发菩提心。生诸善根。便证涅槃。）所以者何。谓如来不舍一切众生故。以是故菩萨一阐提不般涅槃。）
　　
　　
