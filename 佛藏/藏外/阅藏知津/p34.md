<!-- { "loadSidebar": true } -->
　　灌顶伏魔封印大神咒经第七。佛在祇园。默然无说。念众生愚。天帝请问文头娄法。佛言。当先念自身。犹如佛身相好光明。次念千二百五十弟子。次念诸菩萨僧。又念五方大神。以五方神王名字。及其眷属。写著圆木之上。纵广七七分。名为文头娄法。此云神印。次许天帝演说四王名字。次说七佛灌顶无相神印章句。次因阿利陀请。勅诸弟子惠施少少饮食之余。又行此神典。当造其形像。以酥油［麦*并］果而施与之。

　　灌顶摩尼罗亶大神咒经第八。佛在祇园。愍念人民为邪恶鬼神所恼。结是摩尼罗亶大神咒经。举七佛名为证。又举八大菩萨。五百开士。十大弟子。三十三天。三十五龙王。三十三大神将。二十四鬼师。并说山海精魅。四十九鬼。四十九山精。及诸魅鬼名。若急难之日。当斋戒一心。思念十方一切诸佛。过去七佛。八大菩萨。十大弟子。五百开士。三十三天。诸大龙王。善神将军。及鬼神等。正心正意。莫念东西南北之事。亦复莫念家室之事。



　　灌顶召五方龙王摄疫毒神咒经第九。佛游竹林。阿难为维耶离国疾疫。求佛救护。佛言。疫毒火殃。皆是杀猎所感。普慈一切。受持禁戒。行于十善。可得至道。遂说五方龙神王名。遗禅提比丘往救人民。二十九年之后。禅提命终。疫病复兴。人民奔趣禅提精舍。见彼先时所嚼杨枝。掷地成树。树下有泉。礼拜此树。折此树枝。取下泉水。拂洒病人。百病除愈。

　　灌顶梵天神策经第十。佛在因沙崛山中。梵王请出梵结愿一百偈颂以为神策。佛赞许之。遂说九十九卦。每卦八句。神应异常。今特录出流通。

　　灌顶随愿往生十方净土经第十一（亦名普广菩萨所问品。）。佛将涅槃。普广菩萨问。四辈弟子。修何功德。得生十方国土。佛为说十方佛国。随愿往生。普广又问。何故经中赞叹阿弥陀刹。佛言。娑婆世界。人多贪浊。信向者少。习邪者多。不信正法。不能专一。心乱无志。令诸众生专心有在。是故赞叹彼国土耳。次明为亡者修福。如饷远人。无不获果。又明临终归依受戒。悔过修善。如人负债。依附王者。又明为亡人修福。亡者七分获一。若以亡者之物。施于三宝。



功德力强。可得拔地狱殃。又明逆修生七。其福无量。又明请十方僧。不择善恶持戒毁戒高下之行。次第供养。无别异想。其福最多。又为大众说那舍长者父母罪福因缘。又说诸佛无上章句。

　　灌顶章句拔除过罪生死得度经第十二。佛游维耶离乐音树下。文殊师利请问往昔诸佛名字。及国土清净庄严之事。佛告以药师琉璃光如来十二上愿。其国犹如无量寿国。有二菩萨。一名日曜。二名月净。次补佛处。乃至愿生西方弥陀国者。闻是佛名。有八菩萨。迎令往生。此与流通药师本愿经同本。具出八菩萨名。

守护国界主陀罗尼经（十卷　南止北兰）

唐罽宾国沙门般若译

　　序品第一。佛在菩提树下。与七千比丘。八万四千菩萨。无量天龙八部众俱。文殊师利菩萨伽陀赞佛。　陀罗尼品第二。佛入普随顺众生心行三昧。令诸众生见闻各别。又于顶上放白色光。普照世间。口中放青色光。照东方界。右肩放金色光。照南方界。背上放红色光。照西方界。左肩放五色光。照北方界。照已。各摄还归本处。复入无有名字不可



思议诸佛境界三昧。令此大地。六种震动。一切法自在王菩萨请问因缘。佛以有四因缘答之。复问诸佛境界三昧。何法为因。何为根本。云何修习。云何究竟。佛言。此深三昧。以菩提心为因。大慈悲为根本。方便修习无上菩提以为究竟。又问。一切智体。当何所求。一切智智。当于何生。佛言。当于心求。从心而生。乃至此心同虚空相。此虚空性。即心性故如其心性。即菩提性。如菩提性。即陀罗尼性。是故此心虚空。菩提。陀罗尼性。无二无二分。无别无断。又问。是义甚深。难通达。难趣入。若满足菩萨位人。则得利益。若未得成菩萨功德。则无利益。佛言。若欲成就无上菩提。应先发起大慈悲心普为众生归依三宝。受菩萨戒。至诚忏悔。运想供养。劝请诸佛。回向随喜。愿灭诸障。并说回向陀罗尼曰。唵（一）娑么（二合）啰娑么（二合）啰（二）微么（引）曩（三）娑（引）啰（四）摩诃斫迦罗（二合引五）嚩（上六）吽（长声七）。佛又普告大众。重为未成就者。以善方便。随顺世谛。譬喻言辞。说一乘法。观想此身。次第成就五如来身。而此不可思议三昧。或有众生诸根不具。或具五无间业。旃陀罗。悉可修习趣入。除五种人。一者不信。二者断见。



三者常见。四者邪见。五者怀疑。如是五人。无慈悲故。若有暂修此三昧者。身心安轻。能生五种三昧。一刹那三昧。二微尘三昧。三渐现三昧。四起伏三昧。五安住三昧。乃至无数三昧。无数陀罗尼门。皆悉现前。次明八陀罗尼。能令菩萨总持佛法。辩才无尽。众生乐闻。一大声清净自在陀罗尼门。二无尽宝箧陀罗尼门。三无边漩澓陀罗尼门。四海印陀罗尼门。略说四十二字印。五莲华庄严陀罗尼门。六能入无著陀罗尼门。七渐渐深入四无碍智陀罗尼门。八一切诸佛护持庄严陀罗尼门。　大悲胎藏出生品第三。文殊师利问。大悲复以何法为根本。佛言。以众生受苦为本。苦以烦恼为本。烦恼以颠倒邪见为本。邪见以虚妄分别为本。虚妄分别。非有根本。无有色相。难知难断。菩萨为是起大悲心。劳谦忘倦。复起十六大悲之心。一断身见。二破边见。三除四倒。四除我我所计。五裂葢网。六破六著。七除七慢。八远邪径。九离贪爱。十除嗔恨。十一令舍恶友。近善知识。十二令断名利。十三令除邪见。十四令出三界生死牢狱。十五令绝魔羂欲缠。十六令闭三恶。入涅槃门。住是十六大悲。即



能建立三十二种不共事业。　入如来大悲不思议品第四。为文殊说如来大悲海门一滴之相。乃至二乘之悲。如割皮肤。菩萨悲心。如割脂肉。如来大悲。深彻骨髓。因举往古栴檀舍佛。为调伏非非想天一众生故。留身八万四千大劫以度脱之。方入涅槃。　入如来不思议甚深事业品第五。广明三十二种正觉甚深事业。即十力。四无所畏。十八不共法也。　菩萨璎珞庄严品第六。为文殊师利说菩萨四种璎珞。一戒。二定。三慧。四陀罗尼。各各增一至十。　大光普照庄严品第七。又说八种大光普照。一念。二意。三解。四法。五智。六谛。七神通。八修行。前七各有八种。修行有九种。　般若根本事业庄严品第八。为般若峰菩萨。广说般若母。及般若所生事业。为无畏辩才菩萨。说般若峰得名往因。　陀罗尼功德轨仪品第九。为金刚手菩萨。说唵字三和合义。谓婀乌莽。金刚手问。诸佛等视众生。云何但言守护国主。佛言。譬如医婴孩病。令母服药。次说金刚城大曼荼罗轨仪法则。金刚手次说陀罗尼供养及念诵法。佛赞助之。兼明陀罗尼具足六度。又明六年苦行。不得菩提。于月轮中作



唵字观。乃成菩提。　阿阇世王受记品第十。王问。陀罗尼及曼荼罗。既有无量功德。何以国中灾难无量。佛出其过。兼说迦叶佛时。讫哩枳王所得二梦。皆释迦佛末法时兆。王又问曰。诸恶众生。入三涂等。云何得知。谁人曾见。佛言。当堕地狱。有十五相。当生饿鬼。有八种相。当生畜生。有五种相。当生人天。各有十相。王窃思念。是实是虚。忽见地狱种种恶相。方乃决定归佛法僧。誓持五戒。以菩提心。回向众生。佛赞慰言。譬如团铁。投水沉没。若为鉢器。置水则浮。有智慧人。如彼鉢器。不沈苦海。　如来嘱累品第十一。文殊师利广叹陀罗尼门。佛为较量持经功德。唱募流通。七十俱胝菩萨。四天王。释提桓因。大梵天王兜率陀天子。商主天子。魔王波旬。苏夜魔天王。慈氏菩萨。大迦叶波。各各发愿。佛赞印之。文殊师利请问经名。佛言具千名字。略举十名。文殊复问。乃决定说今一名。

　　按此经所谈法相义理。与大集经第二陀罗尼自在王菩萨品全同。但次第稍异耳。文理兼畅。最宜流通。

七佛所说神咒经（四卷　一名广济众生神咒　南景北羊）



开元附东晋录

　　七佛各说咒。菩萨各说咒。诸天仙星等各说咒。菩萨各说誓愿。各说偈。金刚藏菩萨说五疑。五信。二十五王三昧。护戒归神。护伽蓝十八神。并四天王所说大神咒经。

一切如来正法秘密箧印心陀罗尼经（八纸　南力北忠）

宋北印土沙门施护译

　　佛在摩竭提国。应无垢光婆罗门请。中路见一旧塔。旋绕供养。悲泣雨泪。十方诸佛。亦皆雨泪。金刚手菩萨请问其故。佛乃说此心咒。劝人造塔供养。

◎一切如来心秘密全身舍利宝箧印陀罗尼经（五纸半　南流北兴）

唐北天竺沙门大广智不空译

　　与上经同本

佛说圣曜母陀罗尼经（三纸半　南临北则）

宋中印土沙门法天译

　　佛在阿拏迦嚩帝大城。金刚手菩萨启请说咒。拥护众生。不为诸恶星宿所害。

圣无能胜金刚火陀罗尼经（三纸半　南命北则）



宋中印土沙门法天译

　　佛在妙高山。勅金刚手菩萨说咒。安慰天龙夜义等。

佛说大金刚香陀罗尼经（三纸　南薄北临）

宋北印土沙门施护译

　　但有一咒。降伏诸天宿曜。无余仪轨。

佛说智光灭一切业障陀罗尼经（三纸　南命北则）

宋北印土沙门施护译

　　佛在日月天子宫。说佛菩萨名。及咒。普贤菩萨言。二十一日六时持诵。至心忏悔。能破坏阿毗地狱。复说一咒以拥护之。

○佛说智炬陀罗尼经（三纸欠）　行

唐于阗国沙门提云般若等译

　　佛在日月宫中。四方佛皆来集。日月天子请陀罗尼。诸佛菩萨同声说咒。普贤菩萨赞劝受持。与上经同。

诸佛集会陀罗尼经（三纸余）　行

唐于阗国沙门提云般若等译

　　佛在恒伽河边。为众生除死怖。弹指集十方佛。同声说咒。金刚密迹。及四天王。亦各说咒。次说坛法。



、佛说一切如来金刚寿命陀罗尼经（二纸　南流北兴）

唐南天竺沙门金刚智与智藏译

与上经同。而无坛法。

○息除中夭陀罗尼经（二纸余　南力北忠）

宋北印土沙门施护译

　　亦同上经

十二佛名神咒较量功德除障灭罪经（五纸余　南必北能）

唐北天竺沙门阇那崛多译

　　佛为弥勒说东方三佛。余九方各一佛名。及陀罗尼。

佛说称赞如来功德神咒经（二纸余　南必北能）

唐大荐福寺沙门释义净译

　　与上经同。而文稍略。

东方最胜灯王如来助护持世间神咒经（十一纸半　南莫北罔）

