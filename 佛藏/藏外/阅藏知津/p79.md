<!-- { "loadSidebar": true } -->
三法。始于三道。终于三德。一一不离现前一念之心。具显金光明法性。明六即位也。第二辨体。为三。一释名。二引证。三料简。释名者。法身法性。是经体质。余二在本文。第三明宗者。但用佛果为宗。何者。法性常体。甚深微妙。若欲显之。非果不克。当知果是显体之枢要也。第四明用。灭恶生善为经力用。忏品灭恶。非不生善。赞品生善。非不灭恶。互说一边尔。空品双导。忏不得空。恶不除灭。赞不得空。善不清净。四王品已下。护经使宣流通。还是生善。攘灾令去。还是灭恶也。第五判教相者。方等满字。通别通圆。约五味。则生酥摄。约四藏。则杂藏摄。（四藏。谓声闻藏。菩萨藏。佛藏。杂藏也）

金光明经文句（六卷　南约北盟）

天台智者大师说门人灌顶录

　　判三分云。夫三段者。不可杜断隔绝。序本序于正通。序则有三义。正本正于序通。正亦三义。通本通于正序。通亦三义。上中下语皆善故。又众生得道。根性不同。何容序无滋味。流通歇末耶！今从如是我闻。入寿量品。讫天龙集信相菩萨室。为序



段。从尔时四佛下讫空品。正说段。从四王品下讫经。流通段。序有三义。一次绪。谓如是我闻等。二叙述。谓是时如来等。三发起。谓其室自然广博等。正宗中。寿量明常果为宗。常果契性。性即是体。二义宛然。忏悔品灭恶。赞叹品生善。空品导成。即是经用也。流通品凡为七意。四天王至散脂五品。明天王发誓。劝奖人王。弘宣此经（一）。正论善集二品。明人王弘经。天王祐助。亦是示往日弘经方轨（二）。鬼神品。明听经功德（三）。授记品。证听经功德不虚（四）。除病流水二品。引昔听经之功德。证今护持之非谬（五）。舍身品。引昔行经不惜躯命。戒劝师弟勿吝法财（六）。赞佛品。明诸菩萨称扬佛法。能宣所宣。利益深重（七）。

盂兰盆经疏（一卷　南青北百）

唐充国沙门宗密述

　　一教起所因。二藏乘所摄。三辨定宗旨。四正解经文。然以大乘法门。判作人天乘摄。可谓深经浅解。未免堕依文解义之咎矣。

首楞严经义海（三十卷　前有曾怀咸辉二序　南九州禹北翦颇牧）

宋长水沙门子璇集义疏注经并科　泐潭



沙门晓月标指要义吴兴沙门仁岳集解福唐沙门咸辉排经入注

十门分别。一教起因缘。二藏乘分摄。三教义分齐。四所被机宜。五能诠体性。六所诠宗趣。七教迹前后。八传译时年。九通释名题。十别解文义。

大佛顶首楞严经会解（二十卷）　緜邈

师子林沙门惟则。集九家解。并为补注。一兴福悫。二资中沇。三真际节。四槜李敏。五长水璇。六孤山圆。七吴兴岳。八泐潭月。九温陵环。

请观音经疏（一卷　南烦北法）

天台智者大师说　弟子顶法师记

　　从人法以为名。灵知寂照法身为体。感应为宗。救危拔苦为用。大乘为教相。从如是。至令得无患。是序分。从尔时佛告。至生诸佛前。名正宗分。从佛说是已。讫文。名流通分。

阅藏知津卷第三十五



阅藏知津卷第三十六

北天目沙门释智旭汇辑

【大乘论藏　释经论第一之三】

金刚般若经疏（一卷　南法北会）

天台智者大师说

　　法譬标名。若见诸相非相。即见如来。是经正体。约实相慧。行无相檀。如人有目。日光明照。见种种色。是因。诸相非相。是果。此之因果。同约实相为宗。破诸相惑。显出功能。亦自无滞。即力用也。教相可知。三分亦易可知。



金刚经疏论纂要（三卷）　农

唐大兴福寺沙门宗密述　宋长水沙门子璇重治

　　科经约天亲。释义兼无著。傍及余论疏。但可云纂。亦自云要。

释金刚经刊定记（七卷）　农

宋长水沙门子璇录

　　石壁于纂要。别为广录。今师病其繁长。更为刊定。

金刚般若波罗密多经注解（一卷　前有洪武御制序　南缺北主）

明天界善世禅寺住持僧宗泐

演福讲寺住持僧如玘奉　诏同注

仁王护国般若经疏（五卷　前有晁说之序）　韩

天台智者大师说门人灌顶记

　　人法为名。实相为体。自行因果为宗。权实二智为用。大乘熟酥为教相。序品为序分。观空下六品为正说分。嘱累品为流通分。若望经文。受持品末。佛告月光下。即是流通。

般若波罗密多心经略疏（九纸　南青北百）

沙门法藏述

　　五门分别。一教兴。二藏摄。三宗趣。四释题。五解文。



般若波罗密多心经集注（一卷　前有御制序　南石北缺）

明天界寺僧宗泐演福寺僧如玘同集

共集贤首。孤山。古云。佛海。四家注疏。

般若波罗密多心经注解（三纸　前有洪武御制序　南缺北主）

明天界善世禅寺住持僧宗泐

演福讲寺住持僧如玘奉　诏同注

妙法莲华经玄义（二十卷　前有私记缘起　南实寍北密勿）

天台智者大师说门人灌顶录

　　序曰。妙者。妙名不可思议也。法者。十界十如权实之法也。莲华者。譬权实法也。良以妙法难解。假喻易彰。况意多端。略拟前后。合成六也。一为莲故华。譬为实施权。二华敷。譬开权。莲现。譬显实。三华落。譬废权。莲成。譬立实。又莲譬于本。华譬于迹。从本垂迹。迹依于本。二华敷。譬开迹。莲现。譬显本。三华落。譬废迹。莲成。譬立本。是以先标妙法。次喻莲华。荡化城之执教。废草庵之滞情。开方便之权门。示真实之妙理。会众善之小行。归广大之一乘。上中下根皆与记莂。又发众圣之权巧。显本地之幽微。故增道损生。位邻大觉。一期化导。事理俱圆。莲华之譬。意在斯矣。



　　释名第一。辨体第二。明宗第三。论用第四。判教第五。释此五章。有通有别。通则七番共解。别则五重各说。○通七番者。一标章。二引证。三生起。四开合。五料简。六观心。七会异。标章令易忆持。起念心故。引证据佛语。起信心故。生起使不杂乱。起定心故。开合料简会异等。起慧心故。观心即闻即行。起精进心故。五心立。成五根。排五障。成五力。乃至入三脱门。略说七重共意如此。广解五章者。一一广起五心。五根。令开示悟入佛之知见耳。标章。乃至料简。具如全文。六观心者。从标章至料简。悉名观心。心如幻焰。但有名字。名之为心。适言其有。不见色质。适言其无。复起虑想。不可以有无思度。故名心为妙。妙心可轨。称之为法。心法非因非果。能如理观。即办因果。是名莲华。由一心成观。亦转教余心。名之为经。释名竟。心本无名。亦无无名。心名不生。亦复不灭。心即实相。初观为因。观成为果。以观心故恶觉不起。心数尘劳。若同若异。皆被化而转。是为观心标五章竟。观心引证等。具如全文。七会异者。会四悉檀也。解四悉檀为十重。一释名。二辨相。三释成。四对谛。五起教观。六说默。七用不用。八权实。九开显。十通经。具如全文寻



之。○别解五章者。释名为四。一判通别。妙法莲华为别名。经之一字为通名。教行理三。皆论通别。（不同他解。以上四字。唯目所诠。经之一字。独指能诠也。）二定前后。文则先妙后法。解须先明法。次明妙也。三出旧不录。四正解。先明法者。谓众生法。佛法。心法。经云。为令众生开示悟入佛之知见。若众生无佛知见。何所论开。当知佛之知见。蕴在众生。故众生法妙也。佛法妙可知。心法妙者。如安乐行中。修摄其心。观一切法。不动不退。又一念随喜等。普贤观云。我心自空。罪福无主。观心无心。法不住法。净名云。诸佛解脱。当于众生心行中求。华严经云。心佛及众生。是三无差别。破心微尘。出大千经卷。是名心法妙也。次更约十界十如释法。具如全本。二明妙者。一通释。二别释。一通释者。谓相待妙。绝待妙。唯论二妙。更无非绝非待之文。若更作者。绝何惑。显何理。故不更论也。众生之法。亦具二妙。称之为妙。佛法。心法。亦具二妙。称之为妙。二别释者。有迹中十妙。本中十妙。观心十妙。迹中十妙者。一境妙。二智妙。三行妙。四位妙。五三法妙。六感应妙。七神通妙。八说法妙。九眷属妙。十功德利益妙。释此为五。一标章。二引证。三生



起。四广解。五起权实。广解中。第一境妙为二。一释诸境。二论诸境同异。释境为六。一十如境。谓十界十如。二因缘境。谓四种十二因缘。三四谛境。谓四种四谛。四二谛境。谓七种二谛。五三谛境。谓五种三谛。六一谛境。谓四种一谛。及与无谛。第二智妙为二。初总论诸智。二对境论智。初为六。一数。谓一世智。乃至二十圆妙觉智。二类。谓世智无道。邪计妄执。心行理外。不信不入。故为一。五停心。四念处。已入初贤佛法气分。俱是外凡。故为一。四善根。同是内凡。故为一。四果同见真。故为一。支佛别相观能侵习。故为一。六度缘理智弱。缘事智强。故为一。通教方便声闻。体法智胜。故为一。支佛又小胜。故为一。通教菩萨入真方便智。四门徧学。故为一。出假智正缘俗。故为一。别教十信智。先知中道。胜前劣后。故为一。三十心。俱是内凡。故为一。十地同是圣智。故为一。三藏佛是师位。名胜三乘弟子。故为一。通教佛智。断惑照机胜。故为一。别教佛智又胜。故为一。圆教五品弟子。具烦恼性。能知如来秘密之藏。故为一。六根清净智邻真。故为一。初住至等觉。同破无明。故为一。妙觉佛智。无上最尊。故为一。三辨相。四明智照境。五明粗妙。



