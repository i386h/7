<!-- { "loadSidebar": true } -->
　　此经若依梵本。具云摩诃般涅槃那修多罗。摩诃言大。般涅槃那。此翻灭度。释此三字。具依两义。一别。二通。别释者。大即法身。故此经云。所言大者。其性广博。犹若虚空。其性即法性。法性即法身也。灭者。即是解脱。解脱二种烦恼。生死永灭。免斯因果患累。即解脱义也。所言度者。即是摩诃般若。故大论云。信为能入。智为能度。当知别以三字标今经之目。即是三德之异名也。通释大者。谓大法身。大般若。大解脱也。灭者。即是三德皆寂灭也。度者。即是三德皆究竟圆满也。故通以三字标名。表三德皆大寂灭究竟也。别通之义虽殊。然并是用非果之果。无上秘密之极果。以标一教之首也。复云大若虚空。不因小相。又其性广博。多所容受。又名不可思议诸佛之法界。是为三义释大也。灭者。灭二十五有。及虚伪物。又得二十五王三昧。种种示现。又生灭灭已。寂灭为乐。是为三义释灭也。度者。度于不度。又度于度。又度此彼之彼岸。亦度非此非彼之彼岸。譬如神龟。水陆俱度。是为三义释度也。总揽三法。三目。三点。名大般涅槃。金刚宝藏。满



足无缺。不纵不横。不并不别。微妙秘密。以当其体。常住不变。恒安清凉。不老不死。以当其宗。置毒佛性。徧五味中。味味杀人。震大毒鼓。虽无心欲闻。闻之皆死。八大自在我。以当其用。常住二字。无上醍醐。与诸典别。决定之吼。以当其教。名含。体摄。常宗。毒用。极教之相也。

大般涅槃经疏（古十八卷南作二十六卷北作三十三卷　南土会盟北灭虢践）

隋天台沙门灌顶撰　唐天台沙门湛然再治

　　分文为五。一召请涅槃众。从初如是讫流血洒地。二开演涅槃施。从纯陀讫大众问。三示涅槃行。从现病讫德王。四问答涅槃义。从师子吼讫品。五折摄涅槃用。从迦叶讫经。

佛遗教经论疏节要（一卷　南丹北迹）

宋晋水高丽国沙门净源述

大意宗天亲论。而讹谓是马鸣论。可见考订之疏矣。

菩萨戒义疏（二卷　南遵北何）

陈隋天台智者大师说

　　三重玄义。第一释名。初明人名。次辨法号。后明阶位。第二出体。初明无作



。二明止行二善。第三料简。一须信心。二无三障。三人法为缘。就文为三。从初偈长行讫清净者为序。次十重讫现在菩萨今诵为正说。余尽卷为劝说流通。

阅藏知津卷第三十六



阅藏知津卷第三十七

北天目沙门释智旭　汇辑

【大乘论藏　宗经论第二之一】

瑜伽师地论（百卷　许敬宗序　南节至静北犹至气）

弥勒菩萨说　唐大慈恩寺沙门释玄奘译

　　本地分第一。一者五识身相应地。二者意地。三者有寻有伺地。四者无寻惟伺地。五者无寻无伺地。六者三摩呬多地。七者非三摩呬多地。八者有心地。九者无心地。十者闻所成地。十一者思所成地。十二者修所成地。十三者声闻地。十四者独觉地。十五者菩萨地。十六者有余依地。十七者无余依地。如是略说十七。名为瑜伽师地。



　　五识身相应地第一。谓五识身自性。所依。所缘。助伴。作业。自性。谓了别五尘。所依。谓五净色根。及前灭意。种子。阿赖耶识。所缘。谓五尘境。助伴。谓相应心所。作业。谓了别自境。自相。现在。一刹那。又随意识转。随善染转。随发业转。又复能取爱非爱果。复次要眼不坏。色现在前。能生作意。正复现起。所生眼识。方乃得生。余四亦尔。应观所依如所乘。所缘如所为事。助伴如同侣。业如自功能。又所依如家。所缘如自受用。助伴如仆使。业如作用。

　　意地第二。意自性。谓心意识。彼所依。谓等无间依。种子依。彼所缘。谓一切法如其所应。彼助伴。谓五十一心所有法。彼作业。谓望余识身有胜作业。有七种分别所缘。（一有相分别。善名言者所起分别。二无相分别。不善名言者所有分别。三任运分别。随境势力任运而转。四寻求分别。五伺察分别。六染污分别。顾恋过去。希乐未来。执著现在。若欲恚害等。随一烦恼随烦恼相应。七不染污分别。若善。若无记。谓出离分别。无恚分别。无害分别。或随与一信等善法相应。或威仪路。工巧处。及诸变化。所有分别。如是等类。名分别所缘。）

有三种审虑所缘。（一如理所引。二不如理所引。三非如理非不如理所引。）若醉。若狂。若梦。若觉。若闷。若醒。若能发身语业。若能离欲。若离欲退。若断善根。若续善根。若死。若生等。



　　种子。若烦恼品所摄。名为粗重。亦名随眠。若异熟所摄。及余无记品所摄。唯名粗重。不名随眠。若信等善法品所摄种子。不名粗重。亦非随眠。法差别分别。有六百六十。

　　有寻有伺等三地。略以五门施设建立。一界。二相。三如理作意。四不如理作意。五杂染等起。界建立有八相。一数。二处。三有情量。四有情寿。五有情受用。六生。七自体。八因缘果。数者。三界。处所者。欲界三十六处（八大地狱。八寒地狱。饿鬼处。非天处。四大洲。八中洲。六欲天。魔宫。即他化摄。而高胜）。色界十八处（无想。即广果摄。复有超过净居大自在住处。十地菩萨得生其中）。无色界四处所。或无处所。相施设建立有七种。一体性。二所缘。三行相。四等起。五差别。六决择。七流转。如理作意建立有八种。一依处。二事。三求。四受用。五正行。六声闻乘资粮方便。七独觉乘资粮方便。八波罗密引发方便。不如理作意十六种。一因中有果论。二从缘显了论。三去来实有论。四计我论。五计常论。六宿作因论。七计自在为作者论。八害为正法论。九有边无边论。十不死矫乱论。十一无因见论。十二断见论。十三空见论。十四妄计最胜论。十五妄计清净论。十六妄计吉祥论。杂染施设建立三种。一烦恼。二业。三生。



　　三摩呬多地第六。总标故。安立故。作意差别故。相差别故。略摄诸经宗要等故。总标有四。一者静虑。谓四静虑。二者解脱。谓八解脱。三者等持。谓空无愿无相三。又有寻有伺等三。又小大无量三。又一分修具分修二。又喜俱行乐俱行舍俱行三。又四修定。又五圣智。又圣五支。又有因。有具。圣。正。三摩地。金刚喻三摩地。有学无学非学非无学等三摩地。四者等至。谓五现见三摩鉢底。已见谛者。修此等至。是故名为现见等至。八胜处。十徧处。四无色。无想。灭尽定。安立者。谓唯此等。名等引地。非于欲界心一境性。由此定等无悔欢喜安乐所引。欲界不尔。非欲界中。于法全无审正观察。作意差别者。谓七种根本作意。及余四十作意。所缘差别者。略有四相。一所缘相。二因缘相。三应远离相。四应修习相。由四因缘。入初静虑。乃至有顶。谓因力。方便力。说力。教授力。

　　非三摩呬多地第七。略有十二种相。

　　有心无心二地第八。第九。一地施设建立门。二心乱不乱建立门（诸倒乱心。名无心地）。三生不生建立门（八因缘故。心或生或不生。名无心地）。四分位建立门（六位无心）。五第一义建立门（唯无余依涅槃界。名无心地）。



　　闻所成地第十。谓于五明处。名句文身义中。无倒解了。一内明处（一由事施设建立相。二由想差别施设建立相。三由摄圣教义相。四由佛教所应知处相）。二医方明处（一于病相善巧。二于病因善巧。三于已生病断灭善巧。四于已断病后更不生方便善巧）。三因明处（一论体性。二论处所。三论所依。四论庄严。五论负堕。六论出离。七论多所作法。体性有六种。一言论。二尚论。三诤论。四毁谤论。五顺正论。六教导论。处所亦六种。所依有十种。所成立义有二。一自性。二差别。能成立法有八。一立宗。二辩因。三引喻。四同类。五异类。六现量。七比量。八正教。又同类者复五种。一相状相似。二自体相似。三业用相似。四法门相似。五因果相似。异类翻此。现量有三种。一非不现见。二非已思应思。三非错乱境界。又一色根现量。二意受现量。三世间现量。四清净现量。比量有五种。一相比量。二体比量。三业比量。四法比量。五因果比量。正教量者。一不违圣言。二能治杂染。三不违法相。庄严有五种。一善自他宗。二言具圆满。三无畏。四敦肃。五应供。负堕有三。一舍言。二言屈。三言过。出离者。一观察得失。二观察时众。三观察善巧及不善巧。多所作者。一善自他宗故。于一切法能起谈论。二勇猛无畏故。处一切众能起谈论。三辩才无竭故。随所问难能善酬答）。四声明处（一法施设建立相。二义施设建立相。三补特伽罗施设建立相。四时施设建立相。五数施设建立相。六处所根栽施设建立相）。五工业明处（营农。乃至音乐十二工业）。

　　思所成地第十一。一由自性清净故。二由思择所知故。三由思择诸法故。



　　修所成地第十二。一者修处所。二者修因缘。三者修瑜伽。四者修果。如是四处。七支所摄。一生圆满（依内有五。依外有五）。二闻正法圆满（若正说法。若正闻法）。三涅槃为上首。四能熟解脱慧之成熟（毗婆舍那支成熟。奢摩他支成熟）。五修习对治。六世间一切种清净。（一得三摩地。二三摩地圆满。三三摩地自在）。七出世间一切种清净（一入圣谛现观。二离诸障碍。三为欲证得速疾通慧。作意思惟诸欢喜事。四修习如所得道。五证得极清净道。及果功德）。

　　声闻地第十三。初瑜伽处种性地品第一（种性自性。种性安立。住种性者所有诸相。住种性补特伽罗）。趣入地品第二（自性。安立。诸相。已趣入补特伽罗）。出离品第三（由世间道而趣离欲。由出世道而趣离欲。若此二道所有资粮）。第二瑜伽处（补特伽罗品类差别二十八种。由十一差别道理。建立补特伽罗。有四种所缘境事。有四教授。有三胜学。有十种随顺学法。对治十种违逆学法。有四种瑜伽坏。有四瑜伽。一信。二欲。三精进。四方便。有四作意。有四种瑜伽所作。有三种瑜伽师。有二种修。一想修。二菩提分修。有四修果即预流等。有六种补特伽罗异门。略有八种补特伽罗。略有四种建立因缘。略有四魔。有无量种魔所作事。由三因缘发趣。空无有果。一由诸根未积集故。二由教授不随顺故。三由等持力微劣故）。第三瑜伽处（安住正念。往诣师所。师既庆慰。四种审问。四种处所。四种寻求。五处安立。一护养定资粮处。二远离处。三心一境性处。四障清净处。五修作意处）。第四瑜伽处（由七作意。离欲界欲。由七作意。证出世果）。

