<!-- { "loadSidebar": true } -->
　　佛游宝庄严堂。说大集经。东方大金色光。照此世界。出大莲华。无尽意菩萨。与六十亿眷属俱。赞礼于佛。舍利弗问所从来。菩萨答以不来不去。次复问佛。佛答从不眴国普贤佛所来。兼明彼诸净土菩萨。唯修念佛三昧。悟无生忍。无尽意以三昧力。令此众会得见彼土。遥申礼供普贤如来。亦令彼众得见此土。遥申礼供。舍利弗问。谁字仁者为无尽意。答言。一切诸法不可尽故。卽广说八十无尽法门。所谓发心无尽。净心无尽。六种四行无尽。心毕竟无尽。六波罗密无尽。大慈。大悲。大喜。大舍。无尽。五通无尽。四摄无尽。四无碍智无尽。四种依法无尽。修习助道无尽。（忏悔。随喜。劝请等）三十七品无尽。定慧无尽。总持辩才无尽。撰集四法无尽。（无常。苦。无我。寂灭。）一道无尽。方便无尽。

阿差末菩萨经（七卷）　罪



西晋月支国沙门竺法护译

与上经同本。梵语阿差末。此翻无尽意也。

佛说菩萨念佛三昧经（六卷﹚　吊

刘宋天竺沙门功德直共玄畅译

　　序品第一。佛住耆阇崛山。净居天子于夜后分供佛。请说念佛三昧。佛默许之。天子去后。微笑謦欬。声徧十方。天人毕集。佛出僧坊。遥见宝地。复更微笑。不空见菩萨问知其故。卽入三昧。于彼宝地。化作法座。请佛往坐。佛更动地。出广长舌。述彼净居天子请说念佛三昧。　不空见本事品第二。过去宝肩佛时。无量力王。与二王子。一名师子。二名师子意。同供养佛。佛入涅槃。师子投火说誓。佛于火中复起。作大利益。然后灭度。师子寻生梵天。历侍普密王等诸佛。无量力王。卽今世尊。师子意。卽今弥勒。师子。卽不空见。佛说此已。还入僧坊静室。右脇而卧。　神通品第三。不空见以神通力。庄严此界。阿难徧问目连。舍利。迦叶。满慈。罗睺。及须菩提。各师子吼。述己平日神通。各言今非已作。众会各获大益。　弥勒神通品第四。弥勒入城乞食。以一食供恒沙诸佛。化彼长者发菩提心。大地震动。弥



勒亦师子吼。自说往因。　赞佛音声辩才品第五。不空见从三昧起。为众说佛音声辩才。众会获益。　赞如来功德品第六。不空见说佛德已。心念如来降临众会。佛以神力。动地放光。来至大会。不空见复告阿难。广叹佛德。　如来神力证正说品第七。佛摩不空见顶。印其所说。不空见复说偈。述其所见三世佛事。　不空见劝请品第八。问法兴供。述意请答。　赞三昧相品第九。显示念佛三昧功能。　正观品第十。先观五阴不实。深生怖畏。具足惭愧。修行止观。三空。四念。及以四等。乃至十二头陀。三十七品。十善。十力。等法。次复相续念佛十号。相好。六通。五分。等法。又当续观卽蕴异蕴是如来耶。六根四大。亦复如是。又观无上菩提。不以身得。不以心得。不离身心。得无上道。次明离我见法。放光授记。　微密王品第十一。不空见问舍无惭愧得三昧法。佛述过去明相佛时。胜微密王闻法出家秉二二法。修此念佛三昧已。成莲华上佛。　三法品第十二。不贪。不嗔。不痴。观一切法无常。苦。无我。供佛。劝人供。发愿。赞佛德。赞相好。发愿随喜。三世佛所。求念佛三昧。　劝持品第十三。说过去宝



胜光佛灭后。树王比丘流通此三昧宝王。有帝幢天转轮王。梦中闻此三昧。出家修学。成高行佛。是故得闻此三昧者。决定成佛。　诸菩萨本行品第十四。九万百千亿那由他菩萨发心持说修行。佛笑印之。　正念品第十五。佛说正念诸法实相。是名念佛。菩萨闻已。得无生忍。安住三昧。皆见十方恒沙诸佛。　大众奉持品第十六。菩萨天人兴供。佛重现瑞赞持。

佛说大方等大集菩萨念佛三昧经（十卷）　民

隋南天竺沙门达磨笈多译

　　与上经同。而文周足。　正观品分为三。于十号相好下。名思惟三昧品第十一。于放光授记。名示现微笑品第十二。　神通品第十三。卽微密王品。　修习三昧品第十四。卽三法。劝持。两品。但缺正念。奉持。两品。

大方等大集贤护经（五卷　开元录云亦名拔陀经　南伐北罪）

隋北天竺沙门阇那崛多共笈多等译

　　思惟品第一。佛在王城竹园。放光集众。贤护问法。佛赞其德。为说思惟诸佛现前三昧。（卽般舟三昧也）先说具诸方便功德。次说如闻阿弥陀佛在西方。便依



所闻。系念思惟。观察不已。了了分明。终获见之。如梦所见。无物能障。未得天眼。能见彼佛。亦无天耳。闻彼法音。如有三人。各念淫女。梦与从事。寤已。来诣贤护。贤护为彼方便说法。住不退转。得菩提记。念佛三昧。亦复如是。又昔须波日佛时。有饥人梦得饱食。寤已还饥。因思诸法皆空如梦。悟无生忍。如是随佛方所。卽向彼方至心顶礼。渴仰欲见。专精思惟色相。亦卽作彼虚空之想。住正思惟。得见彼佛光明清彻。如净琉璃。其形端正。如真金柱。　三昧行品第二。具四四法。得成三昧。　见佛品第三。敬师如佛。精勤修学。则见十方各多多佛。不假作意。自然现前。　正信品第四。当应勇猛发勤精进莫如海船。未到先破。莫如愚人。嫌赤栴檀。莫如痴人。毁摩尼宝。因卽较量持经功德。　受持品第五。能受持者。已于无边佛所。种诸善根。一切功德。不能格量。　观察品第六。一心思惟佛坐说法。相好殊特。乐观无厌。见如来已。当先咨问不见顶相。次第徧观诸相。皆令明了。愿我未来得具妙相。得清净戒。具足威仪。定慧解脱等亦尔。复更思惟。菩提为身得耶。为心得耶。身如草石。心不可见。菩提



无色。亦不可见。无漏无为。无有以色证色。以心证心。无有证知。亦非无证。以如来身心。皆无漏故。五阴五分。及所说法。亦无漏故。如是观一切法。则入寂定。无有分别。非无分别。何以故。定有分别。卽是一边。定无分别。复为一边。如是观察知如来时。不可执著。　戒行具足品第七。出家应护十支戒行。（一清净。二不缺。三不染。四不污。五不浊。六不著。七不动。八不被诃。九智所赞。十圣爱敬是也。）在家应修布施。三归。五戒。八斋。乃堪行此三昧。次记此经行世时节。多人发愿。末世弘持。佛为授记。　称赞功德品第八。具四法。得三昧现前。获五功德。　饶益品第九。过去无畏王佛时。须达多长者子持此三昧。成然灯佛。欲成此三昧王。当勤观察彼四念处。　具足五法品第十。贤护请佛设供。随佛入园。复问几法能证三昧。佛答六种五法。　授记品第十一。然灯佛时。闻此三昧。卽证三昧。得菩提记。　甚深品第十二。观五阴不取著。观念处不分别。一切法中无障碍。成就三昧。卽得覩见阿僧只佛。闻法受持。　十法八法品第十三。具十法为他解斯三昧。当得八事。　不共功德品第十四。当成十八不共法。当受如来十力。　随喜功德品第十



五。四种随喜（随过去。随当来。随现在。随三世。）功德。不可格量。昔师子意佛时。梵德轮王随喜功德已。成坚固精进佛。是故十由旬内。应往听受。尽寿应随法师不离。　觉寤品第十六。昔萨遮那摩佛后。和轮比丘说是三昧。佛为国王。梦中闻告。寤遂出家。承事法师三万六千岁。魔障竟不得闻。汝等当应急疾听受。事师不懈。　嘱累品第十七。

般舟三昧经（三卷　一名十方现在佛悉现在前立经）　伐

后汉月支国沙门支娄迦谶译

卽前经先出。而文古涩。

拔陂菩萨经（一卷　南伐北罪）

后汉录失译人名

亦卽前经。文来未全。梵语拔陂。此翻贤护。

自在王菩萨经（二卷）　发

姚秦天竺沙门鸠摩罗什译

　　佛在给孤独园。与二万比丘。一万菩萨俱。自在王问自在法。佛答戒自在。五神通自在。阴智。性智。入智。因缘智。谛智。自在。无碍慧自在。及说菩萨十力。四无所畏。十八不共法。

奋迅王问经（二卷）　发



元魏中天竺婆罗门瞿昙般若流支等译

与上同本

大集譬喻王经（二卷）　周

隋北天竺沙门阇那崛多等译

　　为奢利弗。以诸譬喻。说菩萨二乘智慧功德差别。劝人发心。回向菩提。亲近善友。

佛说大集会正法经（五卷北作四卷　南渊北凊）

宋北印土沙门施护译

　　佛在鹫峰山中。普勇菩萨请问。佛为说闻大集会正法者。功德甚大。次有折伏尼犍事。普勇隐身往十方刹诸事。又为药王军菩萨。分别久生初生二义。

僧伽吒经（四卷北作三卷　南可北羊）

元魏优禅尼国王子月婆首那译

与上同本先出。旧人不察。收入密部。

月灯三昧经（十一卷北作十卷　一名大方等大集月灯经）　女

高齐乌苌国沙门那连提黎耶舍译

　　佛在灵山。月光童子问法。佛答一法速得菩提。谓于众生起平等心。救护心。无碍心。无毒心。证得诸法体性平等无戏论三昧。从彼三昧。成就二十一



种十法。得种种美名。说已。大众获益。次说三昧四十义。次说古声德佛事。次明于此三昧最初所行。以大悲心为首。次明应知入三忍法。次说古无所有起佛事。于是月光请佛及僧。佛诣其家受供养已。月光默念。作偈问法。佛告以一法相应。速成菩提。谓如实了知一切法体性离相无相。次明应修习显示三昧智。月光偈赞佛德。佛亦偈答授记。乃还灵山。童子随来。更问法要。佛言。成就四法。能速得此三昧。若如说行。得四功德。应善巧知于不思议佛法。应咨请。应深信。应求。应闻。而不怖。次加持乾闼乐音。宣此不思议法。次明应知色身。及以法身。次明七十四种四不可思议。次明应成善巧方便。所谓随喜他善。次明应住不放逸行。次明六度。多闻。法施。住空。宴坐。空闲。乞食。各得十利。亦得见佛藏。得闻法藏。得智藏。得三世智慧藏。谓得五通。次明应修神通本业。谓摄一切善法。而不取著。次又明古声德佛时事。次明欲求三昧。应修法施财施。四种回向而回向之。应奉事持戒持三昧人。乃至以身分血肉除其病患。因说往昔血肉供法师事。次有阿难问苦行事。佛说古善华月法师因缘。



（己上皆属初品。元无初品之名。）　忏悔品第二。明古勇健得王。嗔心杀善华月法师。后极悔过。犹堕三涂。从三涂出。今成世尊。　校量功德品第三。　赞叹品第四。弥勒说偈。　本因品第五。先偈说古众自在佛事。次劝修身戒。清净身业。清净身行。口戒。意戒。各具一切佛功德法。次释初品中美名。凡三百句。是为大方等大集一切诸佛说月灯正行。一切诸法体性平等无戏论三昧。

月灯三昧经（半卷）　慕

刘宋沙门释先公译

