<!-- { "loadSidebar": true } -->
所从。先若闻之。恣其变怪。心安若空。○第一观阴界入境者。五阴十二入。十八界也。界内外一切阴入。皆由心起。佛告比丘。一法摄一切法。所谓心是。心是惑本。若欲观察。须伐其根。如炙病得穴。今当去丈就尺。去尺就寸。置色等四阴。但观识阴。识阴者。心是也。观心具十法门。一观不可思议境。二起慈悲心。三巧安止观。四破法徧。五识通塞。六修道品。七对治助开。八知次位。九能安忍。十无法爱。此十重观法。横竖收束。微妙精巧。初则简境真伪。中则正助相添。后则安忍无著。意圆法巧。该括周备。规矩初心。将送行者。到彼萨云。非闇证禅师。诵文法师。所能知也。一观心是不可思议境者。若无心而已。介尔有心。即具三千。亦不言一心在前。一切法在后。亦不言一切法在前。一心在后。若从一心生一切法者。此则是纵。若心一时含一切法者。此则是横。纵亦不可。横亦不可。只心是一切法。一切法是心。故非纵非横。非一非异。玄妙深绝。非识所识。非言所言。所以称为不可思议境也。此不思议境。何法不收。此境发智。何智不发。依此境发



誓愿。乃至无法爱。何誓不具。何行不满足耶！说时次第。行时一心中具一切心。二发真正菩提心者。既深识不思议境。知一苦一切苦。自悲悲他。发两誓愿。众生无边誓愿度。烦恼无尽誓愿断。又识不可思议心。一乐一切乐。我及众生。昔虽求乐。不知乐因。今方始解。故起大慈。兴两誓愿。法门无量誓愿学。佛道无上誓愿成。三善巧安心者。善以止观安于法性也。随根。随病。回转。自行。化他。有六十四番安心法等。四破法徧者。不思议一境一切境。一心一切心。横竖诸法。悉趣于心。破心故。一切皆破。故言徧也。是中先约空无生门。以次第破显圆顿破。然后以一门破。例余门破。文广义深。须细寻之。五识通塞者。破塞存通。如除膜养珠。破贼护将。六明道品调适者。由圆三十七品。入圆三解脱门。七助道对治者。以根钝故。不能即开三解脱门。以遮重故。牵破观心。为是义故。应须治道。对破遮障。于助六度。但作一事解。不能助道。当观此助不思议。摄一切法。八明次位者。夫真似二位。有解脱知见。朱紫分明。终不谬谓未得谓得。岂有凡夫造心。即言上圣。此非增上慢。推与谁乎。次明从五悔登随喜品。乃至十信。四十二位。究



竟妙觉。无有叨滥。名知次位。九安忍者。若名利眷属从外来破忆此三术。啮齿忍耐。虽千万请。确乎难拔。让哉！隐哉！去哉！若烦恼业定见慢等。从内来破者。亦忆三术。即空即假即中。十无法爱者。行上九事。过内外障。应得入真。而不入者。以法爱住著而不得前。若破法爱。入三解脱。发真中道。所有慧身。不由他悟。自然流入萨婆若海。是十种法。名大乘观。学是乘者。名摩诃衍。行。住。坐。卧。语作。见色。闻声。嗅香。尝味。觉触。知法。一切缘中。一切境中。皆可修之。○第二观烦恼境。乃至第七观诸见境。各为四意。各论十乘。具如全帙。后三境不说。后三大章亦不说。

释禅波罗密次第法门（十卷　南刑北烦）

隋天台智者大师说　弟子法慎记　灌顶再治

　　大意第一。释名第二。明门第三。辨诠次第四。简法心第五。分别前方便第六。释修证第七。于中有四。初修证世间禅相。谓四禅。四无量心。四无色定。二修证亦世间亦出世间禅相。谓六妙门。十六特胜。通明观。三修证出世间禅相。谓对



治无漏。缘理无漏。对治无漏有九。九想。八念。十想三种名坏法观。八背舍。八胜处。十一切处。三种名不坏法观。九次第定。名练。师子奋迅。名熏。超越三昧。名修。缘理无漏未说。四修证非世间非出世间禅相未说。八显示果报。九从禅起教。十结会归趣。皆未说。

六妙门禅法（一卷　元藏谨字号南北藏并缺）

天台大师于都下瓦官寺略出此法门

修习止观坐禅法要（二卷　前有元照序　一名童蒙止观亦名小止观　南践北途）

天台山修禅寺沙门智顗述

　　具缘第一。诃欲第二。弃盖第三。调和第四。方便第五。正修第六。善发第七。觉魔第八。治病第九。证果第十。后附梁肃天台止观统例。及天台法门议。

释摩诃般若波罗密经觉意三昧（一卷　南烦北法）

隋天台智者大师说　门人灌顶记

　　辨法相第一。释觉意三昧名第二。释方便行第三。明心相第四。入观门第五。证相门第六。



四念处（四卷　南烦北法）

隋天台山修禅寺智者大师说

　　先明一切诸法。皆不可思议。不可宣说。次明四悉檀因缘故。亦可得说。乃约生生等四句。各明四门。四念处。三十七品。因行果位。差别不同。

法界次第初门（三卷　南翦北刑）

隋天台智者大师撰

　　天台山修禅寺沙门释智顗。辄依经附论。撰法界次第初门三百科。裁为七卷。流传新学。略为三意。一为读诵寻论随见法门。脱有迷于名数者。二为未解圣教所制法门浅深之次第。三为学三观之者。当以此诸法名相义理。一一历心而转作。则观解无碍。触境不迷。若于一念心中。通达一切佛法者。则三观自然了了分明也。故出此三百科。名教仍当。名下略辩体相。始得三卷。（仅六十科）

净土十疑论（一卷十四纸　前有杨杰序　南起北刑）

隋天台智者大师说

　　一释求生净土无大慈悲疑。二释求生乖无生理疑。三释偏求生一土疑。四释偏念一佛疑。五释具缚得生疑。六释即得不退疑。七释不求内院疑。八释十念得生疑。九释女人根缺不生疑。十释作何行业得生疑。后有陈瓘序



观心论（亦名煎乳论　二藏俱缺）

天台修禅寺沙门智顗述

【大乘论藏诸论释第三】

瑜伽师地论释（一卷　南心北退）

最胜子等诸菩萨造　唐大慈恩寺沙门释玄奘译

总释瑜伽师地名义。略释一十七地名义

摄大乘论释（十卷　南持北枝）

唐大慈恩寺沙门释玄奘译

世亲菩萨。释前摄大乘论本

△摄大乘论释（十五卷　有慧恺序　南操好北友投）

陈优禅尼国沙门真谛译

▲摄大乘论释（十卷　南坚北连）

隋南天竺沙门达摩笈多译

二译并同前本

摄大乘论释（十卷　南雅北交）

唐大慈恩寺沙门释玄奘译

无性菩萨。释前摄大乘论本。



成唯识论（十卷　有沈玄明后序　南縻北义）

唐大慈恩寺沙门释玄奘译

　　护法等十菩萨。各造论十卷。释世亲三十颂。奘师糅为十卷。乃瑜伽一宗之精要也。

成唯识宝生论（五卷　一名二十唯识顺释论　南自北沛）

唐大荐福寺沙门释义净译

护法菩萨。释天亲所造论。

大乘广五蕴论（十三纸半　南都北投）

安慧菩萨造唐中印土沙门地婆诃罗译

观所缘缘论释（八纸余　南华北投）

唐大荐福寺沙门释义净译

护法菩萨。释缘缘论中破执纵夺之法。

释摩诃衍论（十卷　元藏笙字号南北藏俱缺）

龙树菩萨造　筏提摩多译

释马鸣菩萨大乘起信论

广百论释论（十卷　南真北廉）

唐大慈恩寺沙门释玄奘译

　　护法菩萨。释前广百论本。与成唯识论破我法二执处。相为表里。最宜详玩。

华严悬谈会玄记（四十卷）钜野洞庭



元苍山再光寺普瑞集

消释悬谈文义。乃座主家学问耳。

佛说观无量寿佛经疏妙宗钞（六卷　南韩北约）

宋四明沙门知礼述

　　先略明大意云。果佛圆明之体即我凡夫本具性德。故一切教所谈行法。无不为显此之觉体。故四三昧。通名念佛。但其观法。为门不同。今此观门。及般舟三昧。托彼安养依正之境。用微妙观。专就弥陀。显真佛体。虽托彼境。须知依正同居一心。心性徧周。无法不造。无法不具。据乎心性观彼依正。依正可彰。托彼依正观于心性。心性易发。所言心性具一切法者。实无能具所具。能造所造。即心是法。即法是心。能造因缘。及所造法。皆悉当处全是心性。是故今观若依若正。乃法界心。观法界境。生于法界依正色心。故释观字。用一心三观。释无量寿。用一体三身。体。宗。力用。义并从圆。判教属顿。

金光明经玄义拾遗记（六卷　南遵北会）

宋四明沙门知礼述

　　序曰。宝云讲次。学徒随录。义或阙如。未及补治。不幸归寂。孤山之制。多

事消文。复于中间。毁除观心。斯实不忍。今故秉笔。拾先师遗余之义。拾后人遗



弃之文。使教行二涂。不致壅蔽。大师深解法性。可尊可贵。当体名金。寂而常照。当体名光。大悲益物。当体称明。是知法性具金光明。真实名义究竟成就也。此经以金光明为名。以金光明为体。以金光明为宗。以金光明为用。以金光明而为教相。亦可三字。别对五章。以金为体。以光为宗。以明为用。总三为名。分别三名而为教相。法体既尔。体德合然。甚深。是光之德。穷法性底故。无量。是明之德。达法性边故。此二不二。是金之德。法性究竟尊贵义故。亦可三义皆甚深。皆无量。皆不二也。五章之德。莫不如是。

金光明经文句记（十二卷　南约法北盟何）

宋四明沙门知礼述

即释文句也

请观音经疏阐义钞（四卷　南烦北法）

宋钱塘沙门智圆述

即释智者疏。约文敷义。笔之为钞。

仁王护国般若经疏神宝记（四卷　南弊北韩）

宋四明沙门柏庭善月述



　　是经有六名。其末名龙宝神王。今摭二字。以名所释。抑轮王兴世。有神宝自至之言。故云。

　　天台名家。实以传宗为本。而释经次焉。然以得佛心宗。发旋总持。故凡申一经。释一义。亦必有法。

般若波罗密多心经略疏连珠记（一卷北作二卷　南青北百）

宋玉峰沙门释师会述

佛母般若波罗密多圆集要义论释（四卷今作二卷　南书北星）

宋北印土沙门施护译

三宝尊菩萨造。释大域龙树菩萨所造颂。

法华玄义释签（二十卷　前有普门子缘起序　南晋楚北多士）

唐天台沙门湛然述

　　昔于台岭。随诸问者签下所录。不暇寻究文势生起。亦未委细分节句逗。晚还毗坛。辄添肤饰。裨以管见。然所记者。莫非述闻。兼寻经论。但识用暗短。而繁略颇驯。呈露后贤。敢悕添削。

法华文句记（二十卷北作三十卷　南赵魏北晋楚更）

唐天台沙门湛然述

　　即释智者文句也。后记云。适与江淮四十余僧。往礼台山。因见不空三藏门人舍光。奉勅在山修造。云与不空亲游天竺。彼有僧问曰。大唐有天台教迹。最堪简



