<!-- { "loadSidebar": true } -->
◎第十六般若波罗密多分。佛住竹林白鹭池侧。与千二百五十苾刍。无量无数一生所系菩萨众俱。有善勇猛菩萨。请问何谓般若。云何修行。云何令速圆满。云



何恶魔不能得便。能觉魔事。云何安住。速能圆满一切智法。佛言。实无少法。可名般若。谓如实知一切法性。无实无生。亦无虚妄。虽不见有菩提心性。而能发起大菩提心。彼虽如是发菩提心。而于菩提无所引发。若能远达诸法实性。是谓般若微妙甚深。实不可说。今随世俗文句。方便演说。即蕴等。非般若。离蕴等。非般若。般若于一切法。都无所依。不在蕴等内。不在蕴等外。不在两间。远离而住。与蕴等非相应。非不相应。蕴等真如。不虚妄性。不变异性。如所有性。是谓般若。复次一切法无自性。是谓般若。一切法非一切法所行故。无知无见。是谓般若。一切法不舍自性。如是徧知。是谓般若。一切法与一切法非合非离。是谓般若。一切法非增非减。是谓般若。一切法非染非净。是谓般若。一切法非有净法。非有不净法。是谓般若。一切法非移转。非趣入。是谓般若。一切法非系非离系。非死非生。非生非死。非流转非有流转法。非尽非有尽法。非有集法。非有灭法。非有起法。非有尽法。非有变坏法。非无变坏法。非常非无常等。非有贪嗔痴法。非离贪嗔痴法。非作者非使作者等。非断非常。非有边非无边。非见趣非见趣断。非爱



非爱断。非善非非善。是谓般若。如是般若。非一切法摄。亦非远离如是等法。别有般若。如梦。如幻。如焰。如影。如响。如沬。如泡。如芭蕉。如虚空。如影光。如宝光。如灯光。非圆成实。于是舍利子广叹难见难觉。乃至无边际等。佛一一印述之。舍利子问。云何菩萨依如是法。行诸境相。佛言。尚不得法。何况非法。尚不得道。何况非道。知一切境。皆无境性。于一切境。皆无住著。以无边法为所行境。如空。如风。无有少相而可得者。又此甚深法要。非但耳闻。即名为果。要不放逸。精进修行。如实了知。远离众恶。自他俱利。乃名为果。若于正法起异解行。不名闻法。若于法义起颠倒解。不正修行。定无顺忍。不应深信微少善根。谓彼即能脱诸恶趣。若得顺忍。能不复造感恶趣业。不复懈怠起顺退分。时舍利子告善现言。云何具寿默然不说般若。善现答言。我于诸法都无所见。故无所说。乃至甚深般若不可说示。佛告善勇猛言。菩萨修行般若。于一切法。都无所行。以一切法。皆是颠倒之所等起。非实。非有。邪伪虚妄。若能行无所行。为行般若。徧知一切所缘而行。除遣一切所缘而行。善勇猛言。菩萨修



行甚深般若。不可思议。佛言。如是一切法皆不可思议故。菩萨修行般若亦不可思议。善勇猛言。如是行深般若。是无上行。清净行。明白行。无生行。无灭行。超出行。难伏行。佛印成之。又明一切法皆以无性为性。不可修。亦不可遣。菩萨于一切法。无取无执。无住无著。成就功德智慧大威神力。能降伏魔。乃至付嘱贤守导师等五百上首菩萨。及善勇猛菩萨。又复微笑放光。令大千界处处有情。互得相见。天龙鬼神。花香供养。赞咏神力。无数菩萨。得无生忍。无边有情。发无上心。（八卷）

△放光般若波罗密多经（三十卷）菜重芥

西晋于阗国沙门无罗叉共竺叔兰译

共九十品。与大般若第二分同本。而有常啼法上二品。

○摩诃般若波罗密经（三十卷）姜海咸

姚秦天竺沙门鸠摩罗什共僧睿译

共九十品。亦同放光般若而文较顺畅。

光赞般若波罗密经（十卷）河

西晋月支国沙门竺法护译



共二十一品。亦同上经。而文来未尽。

道行般若波罗密经（十卷　有道安序）淡

后汉月支国沙门支娄迦谶译

共三十品。与大般若第四分同。而有常啼昙无竭二菩萨事。

小品般若波罗密经（十卷　有僧睿序）鳞

姚秦天竺沙门鸠摩罗什译

共二十九品。与道行同。

○佛母出生三法藏般若波罗密多经　（二十五卷北作十四卷　南似兰北履薄）

宋北印土沙门施护译

共三十二品。亦同道行。而文畅顺。

佛母宝德藏般若波罗密经（三卷今作二卷　南履北临）

宋中印土沙门法贤译

即佛母般若三十二品之摄颂也

大明度无极经（六卷）潜

吴月支国优婆塞支谦译

共三十品。亦同道行。

摩诃般若波罗密钞经（五卷）潜

苻秦天竺沙门昙摩蜱共竺佛念译



共十三品。亦同道行。而文来未尽。

◎胜天王般若波罗密经（七卷）羽

陈优禅尼国王子月婆首那译

与大般若第六分同

⊙文殊师利所说摩诃般若波罗密经（一卷）翔

萧梁扶南国沙门曼陀罗仙译

与大般若第七会同。又收入宝积第四十六会。

⊙文殊师利所说般若波罗密经（一卷）翔

萧梁扶南国沙门僧伽婆罗译

亦与大般若第七会同

佛说濡首菩萨无上清净分卫经（二卷　一名决了诸法如幻三昧）翔

刘宋沙门释翔公译

与大般若第八会同

⊙金刚般若波罗密经（一卷）羽

姚秦天竺沙门鸠摩罗什译

与大般若第九会同。而举世流通。智者大师有疏。

◎金刚般若波罗密经（一卷）羽

元魏北天竺沙门菩提留支译



亦同第九会。而分作十二分。

○金刚般若波罗密经（一卷有跋）羽

陈优禅尼国沙门真谛译

金刚能断般若波罗密经（一卷）翔

隋南天竺沙门达摩笈多译

文拙甚

○能断金刚般若波罗密经（一卷）翔

唐大荐福寺沙门释义净译

已上并是同本异译

○能断金刚般若波罗密多经（一卷）翔

唐玉华寺沙门释玄奘译（即第九会抄出别行）

仁王护国般若波罗密多经（二卷　有代宗序　南流北温）

唐北天竺沙门大广智不空译

序品第一。佛在鹫峰。初年月八日。入大寂静妙三摩地。放毛孔光。普照十方。菩萨来集。观如来品第二。说护佛果护十地行。波斯匿王言。观身实相。观佛亦然。佛印之。菩萨行品第三。二谛品第四。护国品第五。不思议品第六。奉持品第七。有金刚手菩萨所说咒。嘱累品第八。

文更顺畅最宜流通。



△仁王护国般若波罗密经（二卷）翔

姚秦天竺沙门鸠摩罗什译

与上经同。有智者大师疏。

佛说了义般若波罗密多经（二纸余　南渊北斯）

宋北印土沙门施护译

佛告舍利子。般若波罗密相应行者。当于诸法如实了知。诸有所作。离一切相即能圆满六度。又当断除十种疑惑。

佛说五十颂圣般若波罗密经（二纸欠　南履北临）

宋北印土沙门施护译

佛在鹫峰。告须菩提。般若波罗密经。于三乘法。聚集摄受。平等如一。

佛说帝释般若波罗密多心经（三纸余　南履北临）

宋北印土沙门施护译

佛在鹫峰。为帝释说般若义无边。及说颂。说咒。

般若波罗密多心经（十六行半）翔

唐大慈恩寺沙门释玄奘译

举世流通。文约义富。

摩诃般若波罗密大明咒经（一纸欠）翔

姚秦天竺沙门鸠摩罗什译



⊙佛说圣佛母般若波罗密多经（一纸半　南凊北薄）

宋北印土沙门施护译

二经俱与上同本。而后译有序及流通。佛在鹫峰入定。舍利子问观世音。观世音说竟。佛出定赞之。

阅藏知津卷第二十三



阅藏知津卷第二十四

北天目沙门释智旭　　汇辑

【大乘经藏　法华部第四】

述曰。凡是开权显实。授声闻成佛记。发迹显本。明成佛甚久远。及但明一乘修证之法。无二无三者。皆此部收。

无量义经（一卷前有刘虬序）草

萧齐中天竺沙门昙摩伽陀耶舍译

德行品第一。大庄严菩萨赞佛。说法品第二。大庄严问。何法速成菩提。佛答：



有一法门。能令速成菩提。谓无量义。从一法生。一法者。名为实相。十功德品第三。

此说法华之前茅也。故收入法华部中。

妙法莲华经（七卷）草

姚秦天竺沙门鸠摩罗什译

序品第一。佛在耆阇崛山。先说无量义经。次入无量义定。眉光东照万八千土。弥勒疑问。文殊述往事以释之。　方便品第二。世尊出定。告舍利弗。诸佛方便不可思议。唯佛与佛。乃能知之。即止不说。舍利弗三请。五千增上慢者退席。乃唱唯一大事。所谓开示悟入佛之知见。一切皆当作佛。实无三乘。　譬喻品第三。授舍利弗记。说火宅喻。　信解品第四。须菩提。迦旃延。大迦叶。目犍连。领解佛旨。说穷子喻。　药草喻品第五。佛印四人所说。而推广之。　授记品第六。授大迦叶等四人记。　化城喻品第七。先说大通智胜佛时。十六王子覆讲结缘事。次说化城喻。　五百弟子授记品第八。富楼那为上首。五百弟子皆得受记。说系珠喻。　授学无学人记品第九。阿难。罗睺罗为上首。　法师品第十。佛因药王菩萨。告八万大士。持此经



。速得佛。并说凿井喻。　见宝塔品第十一。多宝佛塔从地涌出。大声赞善。释迦如来以神力。三变净土。分身诸佛咸集。与欲开塔。多宝如来。分半座与释迦同坐。释迦大声唱告劝持。　提婆达多品第十二。说如来往昔求法。事阿私仙得闻妙法。今授提婆达多大菩提记。文殊入海弘经。龙女献珠成佛。　持品第十三。药王大乐说等。各各发愿持经。佛授大爱道及耶输记。又视八十万亿那由他诸菩萨。诸菩萨亦发愿持经。　安乐行品第十四。文殊请问末世持经方法。佛以身口意誓愿四安乐行答之。兼说轮王髻珠喻。　从地涌出品第十五。六万恒沙菩萨。各将眷属。从地涌出。大众怀疑。弥勒兴问。　如来寿量品第十六。佛自明成道已来甚久。以释众疑。说医王喻。　分别功德品第十七。明在会闻法获益之多。及明五品弟子功德。　随喜功德品第十八。　法师功德品第十九。明法师得六根清净。　常不轻菩萨品第二十。明往古比丘。以随喜行。得净六根。速成佛道。　如来神力品第二十一。出广长舌。放毛孔光。謦欬弹指。声徧十方。　嘱累品第二十二。三摩众菩萨顶而嘱付之。　药王菩萨本事



品第二十三。宿王华菩萨请问。佛为说一切众生喜见菩萨然身然臂事。

妙音菩萨品第二十四。佛放眉间光。照东方世界。召此菩萨来作佛事。

观世音菩萨普门品第二十五。无尽意菩萨请问。佛为说十四无畏。三十二应。种种功德。　陀罗尼品第二十六。菩萨及天神等各各说咒。护法。　妙庄严王本事品第二十七。明往古净德夫人。净藏净眼二子。同化父王见佛。　普贤菩萨劝发品第二十八。佛为普贤重示四法。普贤说咒护持。

