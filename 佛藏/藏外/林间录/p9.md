<!-- { "loadSidebar": true } -->
　　王文公方大拜，贺客塞门。公默坐甚久，忽题于壁间曰：“霜筠雪竹钟山寺，投老归欤寄此生。”又元宵赐宴于相国寺，观俳优。坐客欢甚，公独作偈曰：“诸优戏场中，一贵复一贱。心知本自同，所以无欣怨。”予尝谓同学曰：“此老人通身是眼，瞒渠一点也不得。”

　　临济大师曰：“大凡举唱宗乘，须一句中具三玄，一玄中具三要，有玄有要。”诸方衲子多溟涬其语，独汾阳无德禅师能妙达其旨，作偈通之曰：“三玄三要事难分，得意忘言道易亲。一句明明该万象，重阳九日菊花新。”非特临济宗喜论三要，石头所作《参同契》备具此旨。窃尝深观之，但易玄要之语为明暗耳。文止四十余句，而以明暗论者半之。篇首便标曰：“灵源明皎洁，枝派暗流注。”又开通发扬之曰：“暗合上中言，明明清浊句。在暗则必分上中，在明则须明清浊，此体中玄也。”至指其宗而示其意，则曰：“本末须归宗，尊卑用其语。故下广叙明暗之句，奕奕联连不已，此句中玄也。”及其辞尽也，则又曰：“谨白参玄人，光阴莫虚度。道人日用，能不遗时失候，则是真报佛恩，此意中玄也。”法眼为之注释，天下学者宗承之。然予独恨其不分三法，但一味作体中玄解，失石头之意。李后主读当“明中有暗”注辞曰：“玄黄不真，黑白何咎？”遂开悟。此悟句中玄为体中玄耳。如安《楞严》破句读，《首楞严》亦有明处，予惧学者雷同其旨。宗门妙意指趣，今丛林绝口不言，老师宿德日以凋丧，末学小生日以哗喧，无复明辨，因记先德铨量大法宗趣于此，以俟有志者。

　　此方教体以音闻应机，故明导者假以语言，发其智用。然以言遣言，以理辨理，则妙精圆明未尝间断，谓之流注真如。此汾阳所谓“一句明明该万象”者也。得之者神而明之，不然死于语下，故其应机而用皆脱略窠臼，使不滞影迹，谓之有语中无语。此汾阳所谓“重阳九日菊花新”者也。三玄之设，本犹遣病，故达法者贵其知意。智意则索尔虚闲，，随缘任运，谓之不遗时。此汾阳所谓“得意忘言道易亲”者也。古塔主喜论明此道。然论三玄则可以言传，至论三要则未容无说。岂不曰“一玄中具三要，有玄有要”？自非亲证，此道莫能辨也。

　　庐山玉涧林禅师作《云门北斗藏身因缘》偈，曰：“北斗藏身为举扬，法身从此露堂堂。云门赚杀他家子，直至如今谩度量。”五祖戒禅师，云门的孙，有机辩，尝罢祖峰法席，游山南，见林，问作偈之意。林举目视之，戒曰：“若果如此，云门不直一钱，公亦当无两目。”遂去，林竟如所言，而戒暮年亦失一目。今妄意测度先德之旨，疑误后生者，亦可以少戒。

　　天台宗讲徒曰：“昔智者大师闻西竺异比丘言龙胜菩萨尝于灌顶处诵出《大佛顶首楞严经》十卷，流在五天，皆诸经所未闻之义，唯心法之大旨，五天世主保护秘严，不妄传授。智者闻之，日夜西向礼拜，愿早至此土，续佛寿命，然竟不及见。唐神龙初，此经方至广州翻译。”今市工贩鬻遍天下，而学者往往有毕生不曾识之者。法轻则信种自劣，可叹也！

　　古老衲住山，多托物寓意，既自游戏，亦欲悟人。如子湖之畜犬，道吾之巫衣端笏，独雪峰、归宗、西院、皆握木蛇。故雪峰寄西院偈云：“本色住山人，且无刀斧痕。”予元符间至疏山，见仁禅师画像亦握木蛇。尝有僧问曰：“和尚手中是什么物？”答曰：“是曹家女。”因叹其孤韵超拔，能清凉热恼，为作赞曰：“三支习气，其毒炽然。熏蒸识心，盘屈纠缠。众生不明，横生疑怖。忽然见之，辄自惊仆。空华世间，本离生灭。廓然十方，露其窟穴。惟矮师叔，是大幻师。与夺万法，自在娱嬉。乃知大千，缘公戏具。手中木蛇，是曹家女。”

　　永明和尚问曰：“此根本识心，既称为一切法体，又云常住不动。只如万法，即此一心有，离此一心有。若即心，万法迁变，此心云何称为常住？若离此心，复云何得为一切法体？”自答曰：“开合随缘，非即非离。以缘会故合，以缘散故开。开合但缘，卷舒无体。缘但开合，缘亦本空，彼此无知，能所俱寂。故《密严经》偈曰：‘譬如金石等，本来无水相。与水共和合，若水而流动。藏识亦如是，体非流动流。诸识共相应，与法同流转。如铁因磁石，周回而转移。二俱无有思，状若有思觉。赖耶与七识，当知亦复然。习绳之所系，无人而若有。普遍众生身，周行诸阴趣。如铁与磁石，展转不相知。’”予尝缔观一切众生，迷于动转迁移之中，生心执著，以为实然，以是横计有生有死，罪行福行，如婴儿自旋，见屋庐转。诸佛大悲，为作方便，以无情之类无有心念而亦有迁流为譬。识心本来自寂，即入无生大解脱门。

　　潭州道吾山有湫毒龙，所蛰堕叶，触波必雷雨连日，过者不敢喘。慈明与泉大道同游，泉牵其衣，曰：“可同浴”。慈明掣肘径去。泉解衣跃入，霹雳随至，腥风吹雨，林木掀播。慈明蹲草中，大惊，意泉死矣。须臾晴霁，忽引颈出波间，笑呼曰：“■〈囗外力內〉。”又尝夜坐祝融峰顶，有大蟒绕盘之。泉解衣带缚其腰中，夜不见。黎明策杖遍山寻之，带缠枯松之上，葢松妖也。又自后洞负一石罗汉像至南台，像无虑数百斤。众僧惊骇，莫知其来，后洞僧亦莫知其去，遂相传至今，号飞来罗汉。又过衡山县，见屠者斫肉，立其旁，作可怜之态，指其肉，又指其口。屠问曰：“汝哑耶？”即点头。屠大怜之，割巨脔置钵中。泉喜出其望外，连呼曰：“感谢！”市人皆笑，泉自若而去。后住南岳芭蕉庵，遭横逆，民其衣，役郴州牢城。盛暑负土筑城，经通衢，弛担而坐，观者如堵，说偈曰：“今朝六月六，谷泉受罪足。不是上天堂，便是入地狱。”言讫，微笑而寂，异香郁然。郴人至今供事之。泉亲见汾州无德禅师，南山清凉道人谓予曰：“我十余年作老黄龙侍者，闻其说见慈明事甚详。尝喟然叹曰：‘我平生不得谷泉、文悦，又争识得慈明？’”

　　灵源禅师谓予曰：“道人保养，如人病须服药。药之灵验易见，要须忌口乃可，不然服药何益？生死是大病，佛祖言教是良药，染污心是杂素，不能忌之，生死之病无时而损也。”予爱其言，追念《圆觉经》曰：“末世诸众生，心不生虚妄。佛说如是人，现世即菩萨。”《法句经》曰：“若起精进心，是妄非精进。但能心不妄，精进无有涯。”南岳思大禅师悟入法华三昧，即诵曰：“是真精进，是名真法供养。”汾阳无业大达国师一生答学者之问，但曰：“莫妄想。”是谓称性之语，见道径门。而禅者易其言，反求玄妙，可笑也！

　　三祖《信心铭》、志公《十二时歌》、永嘉《证道文》，禅者不可不诵。退之见大颠事，傅大士《四相颂》虽不言，于宗门何伤乎？

　　定上座，不知何许人。临济会中号称龙象。初至，临济问：“如何是祖师西来意？”临济下座搊住，曰：“速道，速道！”定拟议，济掌之，辄推去。傍僧呼曰：“何不礼拜？”定拜起，汗如雨，因大悟。岩头、雪峰、钦山三人往河北，道逢定。镇府来问曰：“临济和尚健否？”定曰：“已化去也。”相顾叹息，又问：“有何言句示众？”定曰：“寻常上堂，曰：‘汝等诸人赤肉团上有一无位真人，常自面门出入，未证据者看。’”钦山曰：“何不道赤肉团上非无位真人？”定忽擒住曰：“且道无位真人与非无位真人相去多少？速道，速道！”钦色动，不能对。岩头、雪峰劝解之。定曰：“若不是遮两个老冻脓，筑杀尿床鬼子。”又过桥，见三讲人方论法义，定倚杖听之，讲者戏问曰：“禅者，如何是禅和穷到底？”定捉住，欲抛置水中。两讲人惊抱持之哀告。定曰：“若不是汝辈，且教禅和穷到底。”临济宗旨贵直下便见，不复留情。定公所用，舒卷自在，如明珠走盘，不留影迹，可畏仰哉！

　　南禅师居积翠时，有僧侍立，顾视久之，问曰：“百千三昧无量妙门，作一句说与汝。汝还信否？”对曰：“和尚诚言，安敢不信。”南公指其左，曰：“过遮边来。”僧将趋，忽咄之，曰：“随声逐色，有甚了期？出去！”一僧知之，即趋入。南公理前语问之，亦对曰：“安敢不信。”南公又指其左，曰：“过遮边来。”僧坚不往，又咄之，曰：“汝来亲近我，反不听我语。出去！”其门风壁立，虽佛祖亦将丧气，故能起临济已坠之道。而今人诬其家风但是平实商量，可笑也。

　　《净业障经》曰：“世尊谓无垢光曰：‘寝梦犯欲，本无差别；一切诸法，本性情净。然诸凡夫，愚小无智，于无有法，不知如故，妄生分别，以分别故，堕三恶道。’古佛同声说偈曰：‘诸法同镜像，亦如水中月。凡夫愚惑心，分别痴恚爱。诸法常无相，寂静无根本。无边不可取，欲性亦如是。’”然教乘所论，开遮不一，故曰九结十缠。性虽空寂，初心学者且须离之。是以诸佛所说深经，先诫不可于新发意。菩萨说“虑种子习重，发起现行，又为观浅根浮”，信解不及故也。

　　道吾真禅师孤硬，具大知见，与杨岐会禅师俱有重名于禅林，当时慈明会中先数会、真二大士为龙象。然开法皆远方小刹，众才二十余辈，诸方来者必勘验之，往往望崖而退甚多。真卧病，院主问：“和尚近日尊候如何？”答曰：“粥饭头不得气力。”良久，曰：“会么？”对曰：“不会。”曰：“猫儿尾后带研槌。”或问：“如何是佛？”答曰：“洞庭无葢。”予作偈曰：“洞庭无葢，冻杀法身。赵州贪食，牙齿生津。”

　　翠岩真点胸英气逸群，不虚许可。尝客南昌章江寺。长老政公亦嗣慈明，性喜讲说，学者多尚义学。真一日见政，则以手抠其衣，露两胫，缓步而过。政怪问之，对曰：“前廊后架皆是葛藤，政恐绊倒耳。”政为大笑，问曰：“真兄，我与你同参，何得见人便骂我？”真熟视，曰：“我岂骂汝。吾畜一喙，准备骂佛骂祖，汝何预哉？”政无如之何而去。见南禅师，曰：“我他日十字街头做个粥饭主人。有僧自黄檗来，我必勘之。”南公曰：“何必他日，我作黄檗僧，汝今试问。”真便问：“近离什么处？”曰：“黄檗。”真曰：“见说堂头老子脚跟不点地，是否？”曰：“上座何处得这消息来？”真曰：“有人传至。”南公笑曰：“却是汝脚跟不点地。”真亦大笑而去。好问学者“鲁祖当日见来参者，何故便面壁去”，未有契其机者。自作偈曰：“坐断千山与万山，劝人除却是非难。池阳近日无消息，果中当年不目观。”

