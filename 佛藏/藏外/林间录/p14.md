<!-- { "loadSidebar": true } -->
　　报本元禅师孤硬，风度甚高，威仪端重，危坐终日。南禅师之门弟子能踪迹其行藏者，唯师而已。师初开法，法嗣书至，南公视其名，曰：“吾偶忘此僧。”谓专使曰：“书未欲开，可令亲来见老僧。”专使反命。师即日包腰而来，至豫章，闻南公化去，因留叹息。适晦堂老人出城，相会与语，奇之，恨老师不及见耳。师道化东吴，人归之者如云。尝自乞食，舟载而还。夜有盗舟人绝叫，白刃交错于前，师安坐自若，徐曰：“所有尽以奉施，人命不可害也。”盗既去，达旦，人来，视舟，意师死矣，而貌和神凝如他日。其临生死祸福，能脱然无累如此。

　　延庆洪准禅师，桂林人，从南禅师游有年。天资纯至，未尝忤物，闻人之善，如出诸己，喜气津津生眉宇间；闻人之恶，必合掌扣空，若追悔者。见者莫不笑之，而其真诚如此，终始一如。暮年不领院事，寓迹于寒溪寺，寿已逾八十矣。平生日夕无他营为，眠食之余，唯吟梵音赞观世音而己。临终时，门人弟子皆赴檀越饭，唯一仆夫在。师携磬坐土地祠前，诵《孔雀经》一遍，告别，即安坐瞑目，三日不倾。乡民来观者堵立，师忽开目见笑，使坐于地。有顷，门弟子还，师呼立其右，握手如炊熟，久寂然，视之，去矣，神色不变，颊红如生。道俗塑其像龛之。予尝过其庐拜瞻，叹其平生多潜行密用，不妄求知于世，至于死生之际，乃能超然如是，真大丈夫也。八地菩萨证无生法忍，观一切法如虚空性，犹是渐证无心，至十地中，尚有二愚入等觉，已则一分无明未尽，犹如微尘，尚能忏悔。准之梵赞，其亦自治者欤？

　　南禅师居积翠时，一夕燕坐，光属屋庐，诫侍者勿言于外。嵩明教既化，火浴之，顶骨、眼睛、齿舌、耳毫、男根、数珠皆不坏。如世尊言比丘生身不坏，发无垢智光者，善根功德之力，如来知见之力，故行住坐卧须内外清净。彼二大老乃今耳目所接，非异世也，而独尔殊胜者，非平生践履之明验欤？予尝作二偈曰：“如来功德力，内外悉清净。念起勿随之，自然心无病。”“形与佛祖等，道致人天护。戒净福人天，心空同佛祖。”

　　予尝与数僧谒云峰悦禅师塔，拜起，拊之曰：“生耶，死耶？”久之，自答曰：“不可推倒塔子去也。”旁僧曰：“今日时节正类道吾因缘。”因作偈示之曰：“不知即问，不见即讨。圆满现前，何须更道。维坚密身，生死病老。面前塔子，不可推倒。”

　　南安岩俨和尚，世传定光佛之应身也，异迹甚多。亦自有传，然传不载其得法师名字，但曰西峰而己。西峰在庐陵真庙，时有云豁禅师者，奉先深公之高，深见云门。当时龙象无有出其右者，独清凉明禅师与之齐名，谓之深、明二上座。俨和尚多以偈示人，偈尾必题四字曰：“赠以之中。”世莫能测。临终，谓众曰：“汝等当知妙性廓然，本无生灭，示有去来，更疑何事？吾此日生，今正其时。”乃右胁而卧。予曰：“方其入灭，乃曰‘吾此日生，今正其时’。”

　　予尝游东吴，寓于西湖净慈寺。寺之寝堂东西庑建两阁，甚崇丽。寺有老衲谓予言：“永明和尚以贤首、慈恩、天台三宗互相水炭，不达大全，故馆其徒之精法义者于两阁，博阅义海，更相质难，和尚则以心宗之衡准平之。又集大乘经论六十部、西天此土贤圣之言三百家，证成唯心之旨，为书一百卷，传于世，名曰《宗镜录》。”其为法施之利，可谓博大殊胜矣。今天下名山莫不有之，而学者终身有未尝展卷者，唯饱食横眠，游谈无根而己，谓之报佛恩乎，负佛恩乎？

　　同安察禅师作《十玄谈》，大宏正中妙挟之旨。其言妙丽，照映丛林。然岁月浸远，多失其真。今《传灯》所载，题目不同，独达观所编《五家宗派》叙之颇详，予尝得旧本，与《五家宗派》所传少差耳。《传灯》系师为九峰虔之嗣，而达观标师为云居膺之子。不省达观何从得其实耶？然清凉法眼去师之世不远，作赞词，其叙如《传灯》所载，则《五家》之论又可疑也。十玄之词，其次叙当视其题目，皆连联而作。前五首示其旨要，后五首使履践之。然八首皆两字为题，意虽相贯，而词句叠为起伏。初曰《心印》偈，末曰“无心犹隔一重关”。故又作《祖意》偈，首曰：“岂与尘机作系留”。故又作《真机》偈，首曰：真机争堕有无功”。故又作《尘异》偈，中曰“三乘分别强安名”。故又作《三乘次第》耳。此乃其所示之旨要也。至其六，则曰《反本》偈，末曰：“还乡曲调如何唱”。故又作《还乡》偈，其末曰“更无一物献尊堂”，是为正位坐却，则非妙挟。故又作《回机》，机妙则失宗，尚存知见，是谓大病。故又作《转位》，转位则所谓异类中行，异类全偏，却须归正，使血脉不断。故又作《一色过后》，此乃使之履践之意也。《五家宗派》亦云“一色过后”，但“尘异”为“尘中有异”而己。

　　南禅师风度凝远，人莫涯其量。故门下客多光明伟杰，名重丛林。有终身未尝见其破颜者。予闻之：厚于义者薄仁，师道也，师尊而不亲；厚于仁者薄于义，亲道也，亲亲而不尊。南公之意岂不以是哉？

　　醉里有狂僧号戒道者，依止聚落，无日不醉。然吐词怪奇，世莫能凡圣之。有饮以酒者，使自为祭文，戒应声曰：“惟灵生在阎浮，不嗔不妒，爱吃酒子，倒街卧路，直待生兜率陀天，尔时方不吃酒故。何以故？净土之中无酒得沽。”

　　《金刚般若经》以无住为宗。以无住为宗，则宜其所谈皆荡相破有，纤尘不立也。而经赞福胜者半之。持戒修福者，有为事耳，而世尊答能于此经生信心者必此人。何也？

　　王文公罢相，归老钟山。见衲子必探其道学，尤通《首楞严》。尝自疏其义，其文简而肆，略诸师之详，而详诸师之略，非识妙者莫能窥也。每曰：“今凡看此经者，见其所示‘性觉妙明，本觉明妙’，知根身器界生起不出我心。窃自疑今钟山，山川一都会耳，而游于其中无虑千人，岂有千人内心共一外境耶？借如千人之中，一人忽死，则此山川何尝随灭。人去境留，则经言山河大地生起之理。不然，何以会通，称佛本意耶？”

