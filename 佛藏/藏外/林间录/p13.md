<!-- { "loadSidebar": true } -->
　　福州善侍者，慈明高弟。当时龙象数道吾真、杨岐会，然皆推伏之。尝至金銮，真点胸自负亲见慈明，天下莫有可意者。善与语，知其未彻，笑之。一日山行，真举论锋发，善取一瓦砾置石上，曰：“若向遮里下得一转语，许你亲见老师。”真左右视，拟对之。善喝曰：“伫思停机，识情未透，何曾梦见去。”真大愧悚，且图还霜华。慈明见来曰：“本色行脚人必知时节，有什么忙事，解夏未久，早已至此？”对曰：“被善兄毒心终碍塞人，故复来见和尚。”慈明曰：“如何是佛法大意？”对曰：“无云生岭上，有月落波心。”慈明仓目喝曰：“头白齿豁，犹作此等见解，如何脱离生死！”真不敢仰视，泪交颐，久之，进曰：“不知如何是佛法大意？”慈明曰：“无云生岭上，有月落波心。”真大悟于言下。真公爽气逸出，机辩迅捷，丛林惮之。开法于翠岩，尝曰：“天下佛法如一只船，大宁宽师兄坐头，南褊头在其中，可真把梢，去东也由我，去西也由我。”善公寻还七闽，佯狂垢污，世莫有识之者。或闻晚住凤林。

　　杨岐会禅师从慈明游最久，所至丛林，师必作寺主。慈明化去，托迹九峰。忽宜春移檄，命居杨岐。时长老勤公惊曰：“会监寺何曾参禅，万一受之，恐失州郡之望。”私忧之。会受请，即升座，机辩逸格，一众为倾。下座，勤前，握其手曰：“且得个同参。”曰：“如何是同参底事？”勤曰：“杨岐牵犁，九峰拽耙。”曰：“正当与么时，杨岐在前耶，九峰在前耶？”勤拟议，会喝曰：“将谓同参，却不同参。”自是道价重诸方，衲子过其门，莫不伏膺。尝因雪示众曰：“杨岐乍住屋壁疏，满床尽布雪真珠。缩却项，暗嗟吁，翻忆古人树下居。”其活计风味类如此。

　　仰山和尚，僧问：“寻常和尚示人，多作圆相画作字，意旨如何？”山曰：“此亦闲事，汝若会，不从外来，不会亦不失。吾今问汝，汝参禅学道，诸方老宿向汝身上指那个是汝佛性，语底是耶，默底是耶？总是总不是耶？若认语底是，如盲摸着象耳、鼻、牙者；若认默底是，是无思无念，如摸象尾者；若取不语不默底是中道，如摸象背者；若道总是，如摸象四足者；若道总不是，抛本象落在空见。正当诸盲皆云见象，安知止于象上名邈差别耶？若汝透得六句，不要摸象，最为第一。莫道如今鉴觉是，亦莫道不是。所以祖师曰：‘菩提本无是，亦无非菩提。更觅菩提处，终身累劫迷’又曰：‘本来无一物，何处有尘埃。’”其弟香严老亦曰：“的的无兼带，独立何依赖。路逢达道人，莫将语默对。”予尝问僧：’既不将语默对，何以对之？”僧未及答，忽板鸣，予曰：“谢子答话。”

　　龙胜菩萨曰：“若使先有生，后有老死者，不老死有生，生不有老死。若使有老死，而后有生者。是则为无因，不生有老死。”以此偈观众生生死之际。如环上寻始末，无有是处。吾以是知古之得此意，于去住之间了不留碍者，特其不二于物耳。

　　《维摩经》曰：“‘善来文殊师利，不来相而来，不见相而见。’文殊师利言：‘如是居士。若来，已更不来；若去，已更不去。所以者何？来者无所从来，去者无所至，所可见者更不可见。’”《起信论》曰：“若心有见，则有不见之相。心性离见，即是遍照法界义。故乃知心外无法。遍照义成。”苟有去来相见，则遗正义也。如人言风性本动，是大不然。风本不动，能动诸物，若先有动，则失自体，不复更动。则知动者，乃所以明其未尝动也，去来相见亦复如是。

　　洞山聪禅师，韶之曲江人，见文殊应真和尚。初游庐山，莫有知之者。时云居法席最盛，师作灯头，闻僧众淡泗州僧伽近于扬州出现。有设问者曰：“既是泗州大圣，为什么向扬州出现？”聪曰：“君子爱财，取之有道。”一众大笑。有僧至莲华峰祥庵主所，举似之，祥公大惊曰：“云门儿孙犹在。”中夜，望云居拜之。聪之名遂重丛林。祥公，奉先深禅师之嗣，知见甚高，气压诸方。尝示众曰：“若是此事，最是急切，须是明取始得。若是明得时中免被拘系，便得随处安闲。亦不要将心捺伏，须是自然合他古辙去始得，才到学处分剂，便须露布个道理以为佛法几时得心地休歇去。上座。却请与么相委好。”临终上堂，举拄杖问众曰：“汝道古佛到这里为什么不肯住？”众莫有对者，乃自曰：“为他途路不得力。”复曰：“作么生得力去？”横拄杖肩上曰：“榔栗横担不顾人，却入千峰万峰去。”言讫而化。嗟乎！今之学者，其识趣与前辈何其相远耶？如祥公闻聪灯头一语，知其为云门儿孙，其后莫能迯其言。今虽对面终身论辩莫辨邪正者有矣。其故何哉？以其临死生之际，超然自得如此，则其平生所养，高妙可知。惜乎莫有嗣之者！师与西峰云豁禅师，兄弟也。

　　百丈山第二代法正禅师，大智之高弟。其先尝诵《涅槃经》，不言姓名，时呼为“涅槃和尚”。住成法席，师功最多，使众开田，方说大义者，乃师也。黄檗、古灵诸大士皆推尊之。唐文人武翊黄公撰其碑甚详，柳公权书妙绝古今。而《传灯》所载百丈惟政禅师又系于马祖法嗣之列，误矣。及观《正宗记》，则有惟政、法正，然百丈第代可数。明教但皆见其名，不能辨而俱存也。今当以柳碑为正。

　　古佛偈曰：“如人掘路土，私人造为像。愚人谓像生，智者言路土。后时官欲行，还将像填路。像本无生灭，路亦非新故。”又偈曰：“诸色心现时，如金银隐起。金处异名生，与金无前后。”故文殊师利言“此会诸善事，从本未曾为。一切法亦然，悉等于前际。”所以正作时无作，以无作者故；当为时不为，以无自性故。任从万法纵横，常等无生之际，乃知磁石决不吸铁，无明不缘诸行。庞公临终偈曰：“空华落影，阳焰翻波。”永明和尚叹味其言，曰：“此为不堕有无之见，妙得无生之旨也。”学者可深观之。

　　《大智度论》曰：“复次有人谓：地为坚牢，心无形质，皆是虚妄。以是故佛说心力为大行般若波罗蜜，故散此大地以为微尘。以地有色、香、味、触、重故，自无所作；水少香，故动作胜地；火少香、味，势胜于水；风少色、香、味，故动作胜火。心无四事，故所为力大。又以心多烦恼结，使系缚故，令心力有漏。善心虽无烦恼，以心取诸法相故，其力亦少。二乘无漏心，虽不取相，以智慧有量，及出无漏道时，六情随俗方，别取诸法相故，不尽心力。诸佛及大菩萨智慧无量无边，常处禅定，于世间涅槃，无所分别，诸法实相，其实不异。但知有优劣行般若波罗密者，究竟清净，无所偏碍，一念中能散十方一切如恒河沙等三千大千国土大地诸山微尘，故知其心有此大力，众生妄隔而不自觉知。”我愿闻此法者，随顺禅定自修行，使称觉体，本来清净。此非兴役功用之难，第约之心耳。今家山遍十方，衣食可终老，人生可忧者皆已免离，于此不以为意，则非背负佛祖恩德乎？

　　景福顺禅师，西蜀人，有远识，为人勤劬，丛林后进皆母德之。得法于老黄龙。昔出蜀，与圆通讷偕行，已而又与大觉琏游甚久。有赞其像者曰：“与讷偕行，与琏偕处，得法于南，为南长子。”然缘薄，所居皆远方小刹，学者过其门，莫能识。师亦超然自乐，世如飞埃过目。寿八十余，坐脱于香城山，颜貌如生。平生与潘延之善，将终，使人要延之叙别。延之至而师去矣。其示众多为偈，皆德言也。有偈曰：“夏日人人把扇摇，冬来以炭满炉烧。若能于此全知晓，尘劫无明当下消。”又作赵州勘婆偈曰：“赵州问路，婆子答云。直与么去，皆云勘破，老婆婆子，无你雪处。”同道者相共举。又作黄龙三关颂曰：“长江云散水滔滔，忽尔狂风浪便高。不识渔家玄妙意，偏于浪里飐风涛。”又曰：“南海波斯入大唐，有人别宝便商量。或时遇贱或时贵，日到西峰影渐长。”又曰：“黄龙老和尚，有个生缘语。山僧承嗣伊，今日为君举。为君举猫儿，偏解捉老鼠。”

　　朱显谟世英昔官南昌，识云庵。未几，移漕江。英以书来问佛法大旨，云庵答之曰：“辱书以佛法为问。佛法至妙无二，但未至于妙，则互有长短；苟至于妙，则悟心之人如实知自心究竟，本来成佛，如实自在，如实安乐，如实解脱，如实清净，而日用唯用自心。自心变化，把得便用，莫问是非。拟心思量，已不是也。不拟心，一一天真，一一明妙，一一如莲华不着水。所以迷自心，故作众生；悟自心，故成佛。而众生即佛，佛即众生，由迷悟故有彼此也。如今学者多不信自心，不悟自心，不得自心明妙受用，不得自心安乐解脱，心外妄有禅道，妄立奇特，妄生取舍，纵修行，落外道二乘禅寂断见境界。”云庵之言，葢救一时之弊，然其旨要，晓然可以发人之昧昧，故私识之。

　　大本禅师被诏住大相国寺慧林禅院，将引对，有司使习仪累日。神宗皇帝御便殿见之。师既见，但山呼，即趋登殿。赐座，即就榻盘足作加趺。侍卫惊相顾，自如也。赐茶，至举盏长吸，又荡撼之。上问：’受业何寺？”对曰：“承天永安。”葢苏州承天寺永安院耳。上大喜，语论甚久。既释退，目送之，谓左右曰：“真福僧也！”侍者问：“和尚见官家如何？”对曰：“吃茶相问耳。”其天资粹美，吐辞简径，真超然可仰。

　　涿州克符道者见临济，机辩逸格，以宗门有四科简定佛祖旨要，作偈发明之，曰：“夺人不夺境，缘自带淆讹。拟欲求玄旨，思量反责么。骊珠光灿烂，蟾桂影婆娑。觌体无差互，还应滞网罗。”“夺境不夺人，寻言何处真。问禅禅是妄，究理理非亲。日照寒光淡，山遥翠色新。直饶玄会得，也是眼中尘。”“人境两俱夺，从来正令行。不论佛与祖，那说圣凡情。拟犯吹毛剑，还如植木盲。进前求妙会，特地斩精灵。”“人境俱不夺，思量意不偏。主宾言不异，问答理俱全。踏破澄潭月，穿开碧落天。不能明妙用，沦溺在无缘。”洞山悟本禅师作五位君臣标准纲要，又自作偈系于其下，曰：“正中偏，三更初夜月明前。莫怪相逢不相识，隐隐犹怀昔日嫌。偏中正，失晓老婆逢古镜。分明觌面更无真，休更迷头犹认影，正中来，无中有路出尘埃。但能莫触当今讳，也胜前朝断舌才。偏中至，两刃交锋不须避。好手还同火里莲，宛然自有冲天气。无中到，不落有无谁敢和。人人尽欲出常流，折合还归炭里坐。”临济、洞上二宗相须发挥大法，而是偈语世俗传写多更易之，以徇其私，失先德之意。予窃惜之，今录古本于此，正诸传之误。

