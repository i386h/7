<!-- { "loadSidebar": true } -->
　　晦堂老人尝以小疾医寓漳江。转运判官夏倚公立往见之，因剧谈妙道，至“会万物为自己，及情与无情共一体”，时有犬卧香案下，以压尺击犬，又击香案，曰：“犬有情即去，香案无情自住。情与无情，如何得成一体去？”夏不能答。晦堂曰：“才人思惟，便成剩法，何曾会物为己耶？”老黄龙入灭，道俗请继主道场。法席之盛，初不减平时。然性真率，不乐从事，五求解去，乃得谢事闲居，而道学者益亲。谢景温师直守潭州，虚大沩以致之，三辞，弗往。又嘱江西彭汝砺器资请所以不应长沙之意，晦堂曰：“愿见谢公，不愿领大沩也。马祖、百丈已前无住持事，道人相求于空闲寂寞之滨而己。其后虽有住持，王臣尊礼，为人天师。今则不然。挂名官府，如有户籍之民，直遣伍伯追呼耳。岂可复为也！”器资以斯言反命，师直由是致书，愿得一见，不敢以住持相屈。遂往长沙。葢于四方公卿意合，则千里应之；不合，则数舍亦不往也。开法黄龙十二年，退居庵头二十余年，天下指晦堂为道之所在，葢末世宗师之典刑也。

　　圆通祖印讷禅师告老于郡，乞请承天端禅师主法席，郡可其请。端欣然而来，自以少荷大法，前辈让善，丛林责己甚重，故敬严临众，以公灭私，于是宗风大振。未几年，讷公厌阗寂，郡守至，自陈客情。太守恻然，目端，端笑，唯唯而己。明日，登座曰：“昔日大法眼禅师有偈曰：‘难难难是遣情难，情尽圆明一颗寒。方便遣情犹不是，更除方便太无端。’大众且道情作么生遣？”喝一喝，下座包腰而去。一众大惊，遮留之不可。丛林至今畏敬之。

　　南禅师住庐山归宗，火一夕而烬，大众哗噪动山谷，而黄龙安坐如平时。桂林僧洪准欲掖之而走，顾见，叱之。准曰：“和尚纵厌世间，慈明法道何所赖耶？”因徐整衣起，而火已及座榻矣。坐是入狱，郡吏发其私念，考掠百至，绝口不言，唯不食而已。两月而后得释，须发不剪，皮骨仅在。真点胸迎于中涂，见之，不自知泣下，曰：“师兄何至是也？”黄龙叱曰：“遮俗汉。真不觉拜之。葢其不动如山类如此。

　　曹山耽章禅师初辞洞山悟本，本曰：“吾在云岩先师处亲印《宝镜三昧》，事穷的要。今付授汝。汝善护持，无令断绝，遇真法器方可传委。直须秘密，不得影露，恐属流布，丧灭吾宗。夫末法时代，人多乾慧，若要辨认向去之人真伪，有三种渗漏，当机直须具眼：一、见渗漏者，机不离位，堕在毒海；二、情渗漏者，智常向背，见处偏枯；三、语渗漏者，体妙失宗，机昧始终。浊智流转，于此三种子宜知之。又纲要三偈，初《敲倡俱行》曰：‘金针双锁备，狭路隐全该。宝印当空妙，重重锦缝开，’其次《金锁音路》，曰：‘交互明中暗，功齐转觉难。力穷寻进退，金锁网鞔鞔，’又其次《理事俱不涉》，曰：‘理事俱不涉，回照绝幽微。背风无巧拙，电火烁难追。’衲子当机能如电火难追，则方透三种渗漏。”《圆觉》曰：“众生为解碍，菩萨未离觉。”故知脱生死于言下，自非上根大智，何以臻此？大愚以黄檗为老婆，良有以也。黄檗每曰：“决定不流至第二念，就中方入我宗门。”葢宗乘有旨趣，下流不悟，妄生同异，欲望大法之兴，不亦难乎？

　　龙牙和尚作半身写照，其子报慈匡化为之赞曰：“日出连山，月圆当户。不是无身，不欲全露。”二老，洞山悟本儿孙也，故其家风，机贵回互，使不犯正位，语忌十成，使不堕今时。而匡化匠心独妙，语不失宗，为可贵也。余杭政禅师尝自写照，又自为之赞曰：“貌古形疏倚杖藜，分明画出须菩提。解空不许离声色，似听孤猿月下啼。”政公，超然奇逸人也，故其高韵如风光霁月，词致清婉，而道味苦严。古今赞偈甚多，予尤爱此二篇。

　　圭峰《日用》偈曰：“作有义事，是惺悟心。作无义事，是散乱心。散乱随情转，临终被业牵。惺悟不由情，临终能转业。”偶阅《唐史》，李训之败，被绿衣诡言，黜官，走终南，依密。密欲匿之，其徒不可。乃奔凤翔，为淞厔吏所执。训死，仇士良捕密，诘之，怡然曰：“与训游久，吾法遇难则救，初无爱憎。死固吾分。”予谓比丘于唐交士大夫者，或见于传记，多犯法辱教，而圭峰独超然如此，为史者亦欣然点笔疾书，葢其履践之明也。观其偈，则无不欲透脱情境，譬如香象，摆坏銕锁，自在而去，岂若蝇为唾所涴哉。

　　云庵住归宗时，方送法眼大师茶毗时，雨新霁，泥方滑，道忽弛倒，大众争掖而起。举火把曰：“法眼茶毗，归宗遭达。呈似大众，更无可说。”

　　石头大师作《参同契》，其末曰：“谨白参玄人，光阴莫虚度。”法眼禅师注曰：“住住恩大难酬。”法眼可谓见先德之心矣。众生日用以妄想颠倒自蔽光明，故多违时失候，谓之虚度光阴。有道者无他，能善用其心耳。故赵州曰：“一切但仍旧。从上诸圣，无不从仍旧中得。”《大智度论》曰：“众生心性，犹如利刀。唯用割泥，泥无所成，刀日就损。理体常妙，众生自粗。能善用心，即合本妙。”《首楞严》曰：“佛谓阿难：‘譬如琴瑟、箜篌、琵琶，虽有妙音，若无妙指，终不能发。汝与众生亦复如是。宝觉真悯，各各圆满，如我按指，海印发光。汝暂举心，尘劳先起。’”《华严》偈曰：“若有欲识佛境界，当净其意如虚空。远离妄想及诸取，令心所向皆无碍。”

　　大智禅师曰：“夫教语皆是三句相连初、中、后，善初直须教渠发善心，中破、善后始明善菩萨即非菩萨，是名菩萨法，非法非非法，总与么也。若即说一句答，令人入地狱；若三句一时说，渠自入地狱，不干教主事。”故知古大宗师说法，皆依佛祖法式，不知者以谓苟然语。如无著所释《金刚般若》是此意也。洞山安立五位，道眼明者视其题目十五字排布，则见悟本老人，如曰“正中偏，偏中正，正中来，偏中至。兼中到”是也。汾阳颂曰：“五位参寻切要知，纤毫才动则差违。金刚透匣谁能解，唯有寻第一机。举目便令三界净，振铃还使九天归。正中妙挟通回互，拟议锋芒失却威。”

　　《金刚般若》曰：“知我说法，如筏喻者，法尚应舍，何况非法。”西天此土圣贤释者，无虑千余人，然莫如无著得佛之意，双林大士又从而申明之。无著于此判为言说法身意，以谓伐者，言说也，虽与人俱然，亦不类，如筏行水中而实不住。非法者，二边也，在筏且不类，岂于二边而止住耶？故曰：“何况非法”。大士偈曰：“渡河须用筏，到岸不须船。人法俱名执，悟理讵劳诠。中流仍被溺，谁论在二边。有无如取一，即被污心田。”故曹洞宗旨有混不得类不齐之语也。

　　云峰悦禅师再游泐潭，重会南禅师，叙别讲旧，相得甚欢。久之，使一见石霜慈明老人。既至，石霜憩于山前庄。闻其坦率之风，悔来，因不复过门，径造南岳福严。未期月，掌记室。俄长老贤公化去，郡以慈明来居之。初闻夜参，贬剥诸方异解，皆其平生艰难而得者，于是叹服，即投诚问道，三往三被骂而退，不胜忿。业已归之，明日复往，慈明骂如故，因启曰：“某唯以不解故来问善知识，宜施方便。不蒙开示，专以骂为，岂从上所以授法之式耶？”慈明惊曰：“南书记，我谓汝是个人，乃作骂会耶？”黄龙闻其语，如桶底脱，拜起，汗下。从容论赵州因缘，呈偈曰：“杰出丛林是赵州，老婆勘破没来由。如今四海清如镜，行人莫与路为仇。”慈明阅之，笑曰：“偈甚佳。但易一字，曰：老婆勘破有来由。”其机智妙密又如此。黄龙辞去，白曰：“大事毕竟如何？”慈明诃曰：“著衣吃饭，不是毕竟屙屎送尿，不是毕竟。”予尝游福严，览其山川之形胜，读思大所记曰：“此山增人之志力，居之者多得道。故祖宗授法，莫不因之。虽然，大法之兴，必依之人。”然马祖于此受让公记别，其道大振于江西，今慈明黄龙事迹复相类，亦足怪也。

　　生法师曰：“敲空作响，击木无声。”法眼禅师忽闻斋鱼声，谓侍者曰：“还闻么？适来若闻，如今不闻；如今若闻，适来不闻。会么？”

　　有僧尝登三生藏，取思大平生所持锡立之，疑虑横生，终不能定。忽自念曰：“当一切放下却，”即举锡置之，锡卓然不倾。以问予：“其故何哉？”予曰：“非特于锡则然，凡事若有心，即成差误。试观儿辈剪纸，拟心即失，不拟心，径往无难。故道人不可须臾忘照也。”

　　《首楞严经》曰：“汝元不知一切浮尘，诸幻化相，当处出生，随处灭尽。”《涅槃》曰：“譬如猛火，不能烧薪。火出木尽，名为烧薪。”《般若灯论》曰：“根境理同然，智者何惊异。”衲子于此见彻，方入阿字法门。

　　康僧会，天竺人，吴赤乌十年初至建业，营立茆茨，设像行道。孙权疑为矫异，召问曰：“有何灵验？”对曰：“如来迁迹，忽逾千载。遗骨舍利，神耀无方。昔阿育王起塔，至八万四千，塔寺之兴，表遗化也。”权曰：“若得舍利，当为造塔；如其虚妄，国有常刑。”会请期七日。乃谓其属，共结净室，以铜瓶加几，烧香礼请。至期无应，会求伸至三七，忽闻瓶中锵然有声，果获舍利，以示权。权与群臣聚观五色烛人，权大惊而起，曰：“希有之瑞也。”释昙谛，父肜尝为冀州别驾，母黄氏昼寝，梦一僧呼为母，寄一尘尾并銕镂书镇二枚，即觉，而两物俱存，因而怀娠，生谛。此二物乃谛前身为宏觉法师为姚苌讲《法华》所献。追绎宏觉舍命，正是寄物之日。会以真诚之至，能生致舍利；谛以大愿所持，亦能死将长物。呜呼！真诚大愿之力，尚能反易生死，如意自在，况守护心城者耶？

　　庄子言：“藏舟于壑，藏山于泽。”释者遣语如流，至曰“藏天下于天下”，未有不嗒然危坐置笔而思者。晦堂老人尝问学者此义如何，对之甚众，晦堂笑曰：“汝善说道理。”予作偈记其意曰：“天下心知不可藏，纷纷嗅迹但寻香。端能百尺竿头步，始见林梢挂角羊。”又问：“《列子》载两小儿论日远近，不决，而质于孔子。孔子不答。其意何在？”学者皆曰：“圣如夫子，亦莫能辨此理，是以无说也。”晦堂亦笑之。予作偈释之曰：“凉温远近转增疑，不答当渠痛处锥。尚逐小儿争未己。仲尼何独古难知。”

