<!-- { "loadSidebar": true } -->
　　帝闻后言，悽怆不止，盖缘差却生前一念毒害，故堕落轮回有如此。朕前造寺写经，尚为下民广布福田，况敌体皇后，不能拯救其堕落，何以为君！遂召集沙门僧众。访以拯拔轮回之故。宝志禅师对曰：“娘娘罪恶过多，非礼佛忏悔不可。”帝曰：“用何作为？”志公曰：“须陛下为娘娘陈布情款，向佛忏释。”帝然其言，遂亲抒睿思，撰摭诸经，洒圣翰，撰忏文，编成十卷，名曰：“梁皇水忏，”为郄皇后解释生前所作种种过恶。众僧遵教，如法行持，礼佛忏十数昼夜。有诗为证：
　　失身为蟒复人难，梁皇搜经作忏文。
　　为念椒房情义重，荐超幽滞出轮回。
　　郄皇后得宝志公建了梁皇水忏数昼夜，前愆尽行解释，如来普渡，除却蟒形，复还人也，得转原质。帝一日在宫内饮宴，忽闻异香馥郁，良久不散。帝问妃嫔香从何来，妃嫔俱懵然莫知所自，帝因仰视空中，见一夫人仪容端丽，遥拜谓帝曰：“妥即蟒之后身也，感陛下忏悔功德，得世尊拯拔沉沦，转还人天世界，今日呈露本身，以为陛下作忏明验也。妾愿吾皇广修因果，早悟真宗，获入灵山之会，与世尊如来为朋侣，则妾之仰赖又无期矣。”言讫而去。有诗为证：
　　异香馥郁出何方，仰见空中有艳□。
　　妾本正宫都氏女，感君拯拔上天堂。
　　梁武搜经作忏，天牖其衷，跃然证悟如来宗旨，觉昔日造寺写经，真是人天小果之因，活佛达磨之言不谬也。对左右大臣曰：“不陟巅，不知天之所以高，不入底，不知地之所以厚，不搜摭经文，不知人天有漏之因卑且薄也。”此时究问达磨，达磨已面壁嵩山矣。帝曰：“得道上人，不为利诱，不为势屈，昔既长往，今难复返。”遂下诏请冲玄寺僧人证修因果。胡僧见帝证修有得，异日可为西天罗汉，但须经侯景之乱，始得升天。遂劝之勿为富贵所羁縻，当摆脱以待时至。遗以隐语曰：
　　猴子弄戈兵，台城见果因。
　　诵经空自馁，脱化不逡巡。
　　语毕，为帝取名曰“步虚”。武帝得了胡僧指点，遂弁髦富贵，不以天下国家为意，以致机务丛挫，威权旁落，跋扈强梁之臣，乘间窃发，天下遂多事。群臣有以尧舜仁义之道进者，有以汤武征诛之道进者，有以桓文功利之术进者，帝俱不听。曰：“彼二帝、三王、五伯旦夕道术耳，吾释家妙道，亘古不磨，卿策虽善，朕不取也。”有诗为证：
　　梁皇事佛意何处，不用群臣纳牖言。
　　未得如来长寿诀，台城枵腹亦徒然。
　　强臣侯景见帝废弛无道，遂号召士卒以吊民罚暴为名，争取武帝天下。国中一闻侯景兵至，惊惶无备，俱倒戈归顺。武帝见景锋势英锐，遂迁居台城以避之，因悟胡僧隐语首句乃侯景跋扈之验，次句谓朕在台城征验昔日所为因果，末二句分明令朕清心诵经，纵有大难，如来当来救渡也。朕且将老子《北斗经》清心诵读。书云：天生德于予，桓魋其如予何，令彼苍即赋我以步虚之德，侯景莫能为矣。有诗为证：
　　跋扈操戈逼帝京，谋夺天位收常经。
　　梁王自信天生德，幺么如何敢妄侵。
　　侯景兵入帝城，莫知梁王所在，闻帝避兵台城，遂统重兵厚围台城，节其饮食。意悟胡僧隐语，必经侯景之乱，乃得脱化，故枵腹诵经不辍。厚围士卒，本日见空中旗幡纷坠，鼓乐喧阗，又见紫云一朵，接捧梁王直上玉京金阙，俗人不识，乃谓梁武饿死台城者，非矣。侯景始信梁皇作佛有成，而已叛逆无道也。彼后偃居天位，为齐高祖，亦宗信佛言，良有感于此哉。
　　梁皇枵腹毙台城，共睹空中坠紫云。
　　将帝捧从天上去，喧阗鼓乐众知闻。
持履罗汉第十四尊
　　菩提多那尊者，姓刹利帝，南印度国王幼子。性极聪慧，质极纯笃，好善乐施，名闻里闬。早年有志沙门，第未得高人印正。及般若多罗远来行化，国王信佛，施以无价宝珠，因见其三子。尊者即出国王所施之珠，以观三子之见。彼二子皆囿于世味，独幼子慧辨超群，尊者深器重之，为改名达磨菩提。从游波罗，自谓所依得人，一味恭禀教义，服勤左右，垂四十年，未尝废缺。多罗选择于弟子中惟达磨一人堪作如来法嗣，悉将奥义对达磨传之。宋孝武大明元年，自放二十七道神光，现一十八变而逝，尊者为师建塔，始继其志，述其事，演化本国。远近众生，如尊者道有真传，皆靡然向风从之。尊者在本国演化经六十余年，所从游众生，大以成大，小以成小，窃隙光以自照，浚余润以自滋，得其济渡者，其丽不亿，其功无量。有诗为证：
　　三子皆为帝裔苗，菩提慧辨寡为俦。
　　多罗知是如来器，奥旨心宗向彼投。
　　如来三宝之道，无一人不笃信，无一人不敬重。独达磨之侄异见王独立一门户，轻人之所罩，谓寂灭之教，当摈之宫墙之外。毁人之所信，谓虚无之道，不容于名教之中。异端横流之日，左道惑民之时，异见王欲辟其非，以矫其诞，可谓挺然独秀，不为习俗所移者矣。名曰异见，诚哉所见异也。尊者闻其轻毁三宝，发为叹词曰：“毁言出于一人之私，毋用毁也，佛道不可毁也。不知其是不必重，既知其非不必毁。眼前惟闻尊信者为神佛，不闻轻毁者为圣贤。忠厚长者，毁言不出于口，毁佛无法，只彰其薄也。存心凉薄者，明有人非，幽有鬼责，灾及其身，理势然矣。不忍异见王因轻毁二字来及身之灾，吾当何以救之？”因命弟子波罗提见异见王，为彼说法，解脱及身之灾。异见王怒而问曰：“子之宗佛，必以佛为是也、且问汝何者是佛？”波罗提答曰：“佛之教，虽不滞于有，亦不沦于无，惟见性是佛而已。”王又问曰：“师自见性否？”波罗提答曰：“我不见自性，惟见佛性。”王问曰：“性在何处为子见之？”波罗提答曰：“性在作用上见之。”王曰：“性蕴于中而难知，情露于外而易见，子从何作用上见性？”异见王此论岂好辩哉，正口欲言而未能，心求通而未得，其机有可通矣。波罗提即为说偈曰：
　　在胎为身，处事为人，在眼曰见，在耳曰闻，在鼻辨香，在口谈论，在手执捉，在足运奔。
　　遍观俱该法界，收摄在一微尘，识者知是佛性，不识唤作三魂。
　　异见王闻波罗提所说偈言，方寸了然领悟，乃悔前日轻毁之非，而求今日逃归之是。遂问波罗提曰：“知辩出于师训，今日仁者谆谆智辩，从学何人得来？”波罗提答曰：“师不在远，子归而求之，有余师。吾之师达磨，即王之叔菩提也。天潢有仁者，宗谱有禅师，大王悟后之问，徒能羡人之徒，不知宗自之叔，窃为大王不取矣。”异见王闻言惊骇，不知叔已超悟禅宗，遽敕近臣备法驾，隆礼迎请其叔。国王长子次子见菩提悟道而归，入宫谓其母曰：“吾弟素称慧辨，今日果为得道比丘，吾属终为劫数人矣。”尊者因王迎请，即随驾而至。王接见百拜，致词曰：“某凉薄无知，不当轻毁三宝，只种种自积愆尤。今日迎请叔父，为侄三宝面前忏除已往愆尤，大赐将来普渡。”尊者见王不禅改过，遂取其悔悟之新，悯其陷溺之久，即为忏悔前非。王因泣谢师训，誓愿钦崇三宝。有诗为证：
　　菩提王叔某之师，超悟禅宗见性虚。
　　敕使迎请求忏悔，钦崇三宝未犹初。
　　尊者在父母之邦演教，依依不忍去。一日，念行化时至，戒弟子促装，吾将旦夕南渡。先辞了祖塔，以如来演教之身，归期无定准也。次与王诀别，以普济天涯之客，聚首难逆料也。王固留之。不能得，兄弟留之，亦不能得，乃具大舟，率臣僚，侈供帐，祖饯海壖而别。有诗为证：
　　叔父宜留镇本邦，为何话别戒行装。
　　海壖祖饯情难舍，回首天涯是异乡。
　　尊者自西竺海壖话别，登大舟泛重溟，经几多风浪，值几多险怪，在舟中凡三更寒暑，始达于南海，时梁武帝普通八年也，广州刺史萧昂见西方达磨师渡江南来演教，遂迎至公馆供养。百姓创见西来佛，咸愿捐赀鼎建殿宇，以求福泽，萧昂不能禁，乃具表奏闻于上。梁武一生好佛，非舍殿宇，即舍自身，左右大臣为梁王奔走佛事，无有宁日。及见萧昂表奏达磨佛渡江南来，龙颜大悦，对臣子夸张曰：“此寡人诚心所感，事佛之报也。”遂遣使备法驾迎请，又着令萧昂护送祖佛至金陵见驾。帝一面发库藏鼎建壮丽宝殿，以作如来宅舍，一面诏中书生缮写经卷，以便如来讲解。及刺史护送达磨到金陵，梁王沐浴斋戒，旗幡鼓乐，灯烛香花，自出都城迎接，送至新佛殿安顿。武帝观见达磨慈容烨烨，宝像煌煌，踵旧日所为，仍愿舍身事佛，又出帑内金银，为建道场功果。君者民之表，一国人王，尚自舍身事佛，天下效尤，又孰不愿为佛事。有诗为证：
　　过磨南渡阐如来，梁武殷勤建殿台。
　　迎至金陵亲接见，舍身事佛见何呆。
　　梁王一日问达磨师曰：“寡人宗信释教，平日在国中恐依佛无所，即为造寺，恐念佛无本，即为写经，如此之类，不可胜记，不知有何功德？”尊者曰：“佛家功果贵务其大者、实者。主上平日造寺写经，此人大小果，有漏之因也，何足以言功德。如影随形，虽有非实，以此为功德，多见其不知量也。”武帝曰：“必何如作为乃是真功德？”尊者曰：“净智妙圆，体自空寂，如是功德，不以世求，一味在灵性上体认，所谓大者实者。寺之创造，经之缮写，初不关于修持急务，纵不暇及，亦不言其证修有亏。”武帝又问曰：“如何是圣谛第一义？”尊者曰：“廓然无圣是也。”帝问曰：“对朕者谁？”尊者曰：“不识。”帝不领悟。尊者叹曰：“浮慕好佛之名，中实无契佛之性，方履圆盖，其如不相合何！”遂潜回江北，寓止于嵩山少林寺，面壁而坐，终日默然，人莫之测，谓之壁观。有诗为证：
　　梁武夸功寺与经，人天小果有非真。
　　智圆体寂真功德，不落人间色与声。
