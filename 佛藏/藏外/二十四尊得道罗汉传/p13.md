<!-- { "loadSidebar": true } -->
　　且今星相二家俱云长大事业不凡，古书云：‘人有善愿，天必从之。’安知此子非祥瑞耶？似此等论，我心甚喜。第汝怀孕六十年始产，则此子在腹中过了六十年光景，人生百岁，少壮不立，老大何为？纵有好事，前已虚度过了，我垂老得一承祧之子，他亦垂老，此生有限之时，假饶母非长寿，彼将涨死母腹矣，似此等论，我心甚忧。”其母曰：“六十尔尚等得他生，倘大不啬寿，再过数年，岂不见得他作为，何必优喜相半。”长者曰：“老妻所见极是。古诗云：
　　莫将闲事恼心怀，休把眉头皱不开。
　　子女贤愚生已定，如何忧喜两交来。”
　　父子事属天伦，忧疑终是排遣不去。一日，杖步门外，笑傲烟霞，少舒情况，难生尊者亦携之在旁。长者曰：“触目青山绿水，”尊者曰：“江中浪静风恬。”长者曰：“绿水青山，总是吾心法象。”尊者曰：“风恬浪静，讵非此性天机。”长者曰：“聆此子口头言，谅非无用。”尊者曰：“随家尊门外望，盖亦有心。”父子山间徐行品答，遇见一人，身长数丈，前来拦路。长者撞见吃惊，询问姓名，其人嬉笑不言，只呵气一口，将长者昏闷在地，又欲将尊者抱去。尊者虽幼，殊有胆略，即疾回家中，持刀出战。其人亦逐至门外，被尊者大战一场。其人昂藏，终难转动，尊者若闲习有素，其人抵敌不过，旋战旋却，杀至其父昏闷之地，又见一人纶巾羽扇，指其人叱曰：“妖魔何得无礼！”又谓尊者曰：“且养尔少年英气。”尊者曰：“何物山精，敢将家父昏倒？”其人曰：“此蛇母也，能张口食人，令尊非子，凡遭其害矣。吾有丹丸能除气毒，汝父食之，管取无恙。”随叱其蛇曰：“既昏其父，又毒其子，白日作魍魉害人，今若不剪，祸无穷极。”遂挥剑一斩，其蛇闪开，且恃神通，敢与上界仙人格斗数合，不霎时，现出真相，将仙人围绕核心，仙人显出灵通，先将重雾昏了其目，次下千斤石压了其首，随挥利剑劈为两段。长者醒来，请问姓名，其人曰：“吾立在此山左傍，凭汝父子猜来。”尊者叉手问曰：“山边遇着一人，莫非仙乎？”其人大惊异，谓其父曰：“此儿即非仙风道骨，终当为菩提法器。”言讫不见。
　　妖蛇白日幻为人，老者几昏命不存。
　　不遇仙人挥剑砍，冲龄尊者今逡巡。
　　其父得了仙人指点，有意将子出家，及闻毗舍罗在国中行化，携子前去参谒。毗舍罗即与落发受戒，后付以如来正法眼藏。初给侍毗舍罗左右，晚睡胁不贴席，人遂称为胁尊者。得了如来正法，即周旋四方行化。循次至华氏国，道逢一白象前来舞拜，尊者为讲经说法，其象即驯服，听其乘驭，尊者即跨之而去。
　　一日，憩息于树木之下，时国中长者一子名富那夜奢，年方数岁，见尊者树下憩息，自言曰：“此得道比丘也。”尊者问：“子年妙龄，何以知我是比丘？”夜奢曰：“汝披缁削发，手捧钵盂，口念弥陀，非比丘何以有此作用。”尊者又问曰：“既知比丘，何以知我得道？”夜奢曰：“我见子头有神光，足有莲座，非得道何以有此效验。”尊者曰：“子真天人也。且问汝今从何来？”夜奢答曰：“我心非往，何以云来。”又问曰：”汝从何住？”夜奢答曰：“我心非止，何以云住。”尊者曰：“非往非住，汝不定耶？”夜奢答曰：“诸佛亦然。”尊者曰：“汝非诸佛，何以言佛？”夜奢曰：“诸佛是汝，何得言非。”尊者见此子声口不凡，异日定为法器，遂纳之门下。数年，授以偈云：
　　真体自然真，因真说有理。
　　领得真真法，无行亦无止。
　　言讫，即入涅槃，化火自焚而逝，时贞王二十二年也。
拊背罗汉第廿一尊
　　古灵神赞尊者，本姓陈，生而状貌奇伟，顶骨山立，声若洪钟。有识者曰：“此子相貌不凡，声气不凡，异日定有不凡受用。”尊者亦昂昂以意气自负，曰：“吾异人，当为异事，功名身外物，富贵似浮云，何足羡哉？必也。先天地之生而生，后天地之死而死，方是异事。”冲龄弱冠，即不务本，不逐末，不习儒业，在家中只做顶礼如来事。闻大中寺有行道比丘远来讲经设法，即投入其中听习，行化僧讲说如来律乘，此时经虽讲解，而心犹泮涣，耳虽听闻，而义尤苦难，遂自大发叹曰：“枉自费百倍勤劳，竟未闻一毫玄秘，似此混同中处，岂能出得樊笼。”遂杖锡远游，作个四方行脚。有诗为证：
　　欲出樊笼作伟人，律乘听习妙无闻。
　　不知锡杖游方外，超悟高人转法轮。
　　尊者四方行脚数年，依旧如寺中勤劳无得，后遇百丈惮师为彼讲解，始得开悟，复回本寺。受业师因问曰：“汝在外行脚数年，智慧开，见闻广，得何事业，为我弃之。”尊者曰：“仍前弟子去，仍前弟子回。问江山到处游遍，问人品到处交游，问方寸则到处茅塞。意甚激昂，心无孔窍，所谓任身走尽天下路，心不通时到处难。弟子有何事业，始信梓匠轮舆能与人规矩，不能使人巧。向我之无闻于师，非师之倦教隐乎我，乃我之三隅不返，不足以语上也。吾师陶熔冶铸，归斯受之可也。”有诗为证：
　　数年行脚枉徒劳，事业仍前没半毫。
　　大匠诲人规与矩，得心应手巧难投。
　　禅师见尊者转回本寺受业，不为诳诞语，又能晦悟新，水尽山穷回头是岸，仍前进而教之，遂遣之服劳执役。一日，其师窗前浴澡，命尊者代擦去背上之垢，虽心上禅机，亦身上提醒意也。尊者一面擦背，一面叹曰：“好座佛殿，只是佛化不灵。”其师艴然怒，回首久视之。尊者即更为词曰：“佛虽不灵，却会放光。”其师欣然喜，知其开悟有得。有诗为证：
　　水尽山穷始转头，为师澡去垢之浮。
　　不灵佛座浸浸悟，会放毫光悟已投。
　　又一日，其师窗内看经，窗眼将纸糊褙，忽一蝇子在窗内屡投窗求出。
　　尊者怒曰：“世界如许空阔，却不求出，乃规规从故纸上钻求何也？”其师置经问曰：“汝遇何人开悟，发言屡异如此？日前佛座不灵与佛放灵光，俱非经上所能及之语，吾已大异之矣，今日世界空阔之言，更无人道得。子必有所传授，不然子何发言惊座也。”尊者曰：“某甲向行脚四方，将谓了无所得，最后蒙百丈和尚悯我勤劳，开我愚昧，为我指引一个歇处，某甲才知所证悟。今欲举报慈德，第无由耳。”有诗为证：
　　苍蝇屡屡纸窗钻，未识阎浮世界宽。
　　百丈禅师曾指引，无由报答大慈恩。
　　禅师问曰：“百丈师诲人必自立一家门风，汝既获游门下，幸为我言之。”尊者曰：“百丈诲人，不脱金针秘谈。”禅师曰：“其详不可言，愿闻其略。”尊者乃登座，学唱百丈门风曰：“
　　灵光独耀，逈脱根尘。体露真常，不拘文字。心性无染，本自圆成。
　　但离妄离，即如上佛。师之教人，惟此数言。”
　　禅师闻言，即为感悟曰：“至哉师言！吾闻风尚自兴起，况子亲炙之乎？子昔日求师而得师，吾今日因友以及友也。”遂北面再拜曰：“百丈师真百里之师也。予未得为及门为其徒也，予私淑诸人也。”于尊者，见其善学；于惮师，见其善悟；于百丈师，见其善教，一事而三善备焉，亦曲成意也。有诗为证：
　　阐扬师旨答慈恩，感悟禅师礼更虔。
　　不获及门为弟子，因人私淑胜趋筵。
　　尊者自后住止古灵，聚徒演教，弟子从之者如猬，讲经数年，俱称为古灵开悟罗汉。一日，化作钟声，告众弟子曰：“汝众人从我修持，还识无声三昧否？”众曰：“不识。”尊者曰：“汝但静听，莫别思椎，无声三昧自见。”众闻师言，默默侧耳而听，少顷，只见尊者俨然顺寂。
焚佛罗汉第廿二尊
　　丹霞天然尊者，不知何许人，初习儒业，充郡庠弟子员。幼年恃质，学业空疏，不能主盟词坛，有司揭晓，尝列青衿之末。一经戒饬，遂发奋潜修，三年不出门户，致学问渊邃，文理精雅，有司考试，大加惊叹，历居上第，为庠中白眉，乡中以币帛聘为弟子型范者十数家。某年月日，以事例入长安应举，行至半途，宿一逆旅主人家，与一云游禅客同即次。禅客一见尊者举止言谈，不是庸常俗子，细阅之，谓其徒曰：“此公翩翩，释家风味，非学士大夫人物。倘亦儒名墨行，曳裾吾门者乎。此公不利出仕，只利作佛。不如指出津头渡口，使他知所向往。”有诗为证：
　　业儒负箧选长安，学问精渊寡并肩。
　　禅客途中同即次，羡君不是发书生。
　　禅客欲点化尊者，乃先拜问籍贯姓名，尊者以实告之。次问仁者今欲何往，尊者答曰：“往长安选官。”禅客曰：“选官何为？”尊者曰：“授一官半职，上致君，下泽民，光先祖，裕后昆，如此而已。”禅客曰：“后日复得上升乎？”尊者曰：“政声籍籍，考居上上，一岁九迁其官有之，拔居万民之上有之，何谓无上升。”禅客答云：“我所谓上升者，为仙为佛；尔所谓上升者，加爵进秩云耳。”尊音曰：“名登金榜，胜似登仙；进士释褐，即同禅化。彼之仙佛，乃渺茫不可凭准之途，此之仙佛，实受用有所作为之益，不得优彼而劣此也。”有诗为证：
　　通籍天朝出宦途，丹台石室不差殊。
　　考居上上官超选，裕后光前剖竹符。
　　禅师复问曰：“选官长生不老乎？”尊者曰：“浮生似寄，一造一化，理数然也，何能跳出数外。富贵三十早亡，孤贫百世不死，此虽相法，其实强词。儒者只论荣显，若欲百世长生，儒者输此一着，除是为仙为佛。”禅客又曰：“选官合家受用乎？”尊者曰：“书云：‘一子受皇恩，全家食天禄。’耀祖荣宗，封妻荫子，非全家受用而何？”禅客曰：“祖宗妻子，万世长享厚报乎？”尊者曰：“世代有变迁，人物有凋谢，芳名勒在册籍，万世流传则有之，哪有万世享用之理？若如此论，则儒家又输一着，除是为仙为佛。”有诗为证：
　　儒者亨通佐庙堂，全家受用福非常。
　　为仙为佛无生灭，儒者难逃劫数戕。
　　禅客又问曰：“富贵长保无虞乎？”尊者曰：“祸福相为乘伏，卑者一事贪，一行酷，则降谪斥辱及之。尊者一谋疏，一策失，则朝承恩，夕赐死有之，何能长保无虞。”禅客曰：“佛家无荣无辱，跳出樊笼之外，鼎镬不能加，刀兵不能及，何乐如之。”禅客又问曰：“朝廷悬爵禄以待贤士，无甚品第资格乎？”尊者曰：“位士惟能，因能授任，何谓无资格。假饶名器滥加于人，不惟失朝廷官人之体，且百姓受害不货矣。”有诗为证：
　　吉凶乘伏理当然，跳出樊笼佛与仙。
　　位士惟能资格慎，朝廷爵禄岂轻悬。
