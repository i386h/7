<!-- { "loadSidebar": true } -->
二十四尊得道罗汉传 明 朱星祚编
长眉罗汉第一尊
　　商那和修尊者，姓毗舍多，摩空罗国人。在母腹数年，不行分娩。胡人貌虽古怪，言虽侏离，而心性则一。父母亦兢兢惶惶，莫知所为。有一比丘善人抵其家提化，盖亦西方有道僧也，夫妇性极慈悲，待之非假情，施之无吝色。比丘问曰：“施主几位善人？”夫答曰：“山妻怀孕数年，现今一胎男女未见分娩，何言几位。”比丘曰：“阿母产之艰，阿郎生必伟。”其妇问曰：“汝方外人，闻见博洽，定知休咎。世间未有妇人怀孕弥月不行分娩之理，亦未有儿在母腹中存留得四五年之理。”比丘曰：“四五年不为多，独不闻太上李老君，八十年在母腹非耶。”妇曰：“彼异人自宜异产，如长老言，妾腹中复一老君耶？”比丘曰：“无定论，但老君之母感火星入怀而孕，或云天之精魄、元始炁化听储也，阿母所怀，安知非元精耶？”妇曰：“妾某年某月某日夜，亦梦见一星坠入怀中，如火燻灼。今日闻长老言，唤醒我昔日梦占，毋亦符老君之母所感耶？”比丘曰：“施主夫妇貌非凶狠，心甚慈祥，既有梦占，应生伟器，符彼所感，亦未见得。”其夫曰：“世间人孰不喜生育，似我夫妇难产如此，不如孤独过此浮生也罢。今若此，意者妖魔作祟，意者冤债索命耶？”比丘曰：“积善人家，必有馀庆，二者均非公庭所有也，汝施主自今日后，一味斋素修行，管取分娩平善。贫僧得异人传授‘瑞应先声咒’，将来教汝，谨当佩之：
　　真如真如，非是凡躯。
　　事同捕影，行若筌鱼。
　　杖头挑月，髻内藏珠。”
　　又五言诗：
　　蚌蛤壳中宝，骊龙颔下珠。
　　沙泥沉不得，什袭待时沽。
　　当日比丘善人写了数言，即辞别而去。夫妇二人追悔，未曾问得姓名，但今日听他慰我教我之言，分明是过往神仙，指出津头渡处，俾我辈知所行走也。我等当从其指引，一味持斋把素，布钞施钱，以作后人因果。子虽未必长大，何如且保眼前诞生安乐。夫妇如此修行一年，母腹满了六载，尊者一旦降生，初产之母，不坼不副，无灾无害。英儿下地，硕大声宏，双手即能合掌作礼佛状。其父呵呵喜曰：“此我夫妇唱和修行之报也，”遂取名商那和修。夫妇数年惊怖，生此一子，爱之不啻珍宝。只犯夜啼，室中灭烛，常有红光灿烂。夫妇忧喜相半，谓曰：“此儿以为凡胎，不应有此红光，以为馨儿，不应犯此夜啼。未满百日孩儿，废寝伤神，如何奈得此啼叫，合求巫医调理。”次日早，其夫正欲出门觅巫医调理其了夜啼，忽见一僧人颜容苍古，身披衲襖，手执麈尾，口念弥陀，来家抄化。见施主匆匆有行色，问曰：“布施不用请求，钱钞信凭多寡，城中善人，君家当在一类，今日恁般行忙，莫非为室中夜啼郎耶？”其父惊问曰：“上人来此几日矣？”僧人答曰：“今日。”曰：“今日何为知我子夜啼声也？”僧人曰：“财之施舍，虽出于心之自然，而行之匆忙，实属于情之切至，是以知之。”其父曰：“不二沙门，至诚至明，故事必先知之也。小老月前哺育英儿，委犯夜啼，夫妇忧其废寝伤神，正欲出门觅巫医调理。高人入门，不待发声，即能洞烛我心，必有奇方针砭此疾，愿和尚明以教我。倘小儿不呱呱夜啼，而食息有常，当奉千金为寿。”僧人曰：“巫医不用觅，千金不索酬，我有神咒数言，书之贴于卧室，贤郎啼声自止。”其父大喜，即忙奉纸笔，僧人援笔书云：
　　也有胎卵湿化，也有菩萨那吒，洒水含月影，说法坠天花。
　　父恳切，母咨嗟，且存灵性，莫费呕哑。伎俩君须会，灵山有祖爷，来意元如此，菩提早发芽。
　　僧人写了数言，自后尊者夜啼果息。父母善为抚养，其妇谓其夫曰：“异哉此子！前番未产遇一僧人，遗数言经咒，果产之善。今番夜啼，遇一僧人，遗数言神咒，果啼之息。”其夫曰：“此僧未必非前僧，只幻形尔，此咒未必非前咒，只幻意尔。”日往夜来，尊者骎骎年已成长，每堂中嬉戏，好为佛事，所谓不学而知，不虑而能也。且谓父母曰：“儿本欲济渡群生，大施愿力，今日且为汝二人诵经设法，布福田而修善果，以为老父母后日受用。”父母奇而问曰：“嗟嗟小子，口尚乳臭，如何为我诵经设法？”尊者首诵云：
　　也不剩，也不少，信手拈来恰使好。拙非拙，巧非巧，分付芦花秋月皎。
　　次诵云：
　　天职覆，地职载，清宁默相亲康泰。寿岐嶷，福澎湃，双双达览乾坤隘。
　　父母见夹囟孩儿所谈吐者，俱佛语禅机，相谓曰：“此子天性颖异，甫生即能礼佛，稍长多为佛语，乃如来传灯嫡子也。明日不如令出家，宣扬佛化，更是我等百世修缘。”其子闻父母言，即大声曰：“前村茂盛青林，正如来建刹之地，亦孩儿明心见性之所，莫若在此处开辟创立山门，俾该儿得来演化。”父母叹曰：“异哉此子！未出门前三五步，就知村内有青林，殆天授，非人也。”遂从其言，捐家财为劝首，募众力以赞襄，费数年料理，即构成一栋寺宇，取名青林。逮子弱冠，令住持其中，宣扬佛化，四方多从游之，称为少年佛子。先是，数十年前，一释家如来同弟子阿难经此提化，见青林枝叶茂盛，顾盼良久不去，徐谓阿难曰：“此地百年间，当有比丘善人在此开创转妙法轮，吾老不及见，汝当见之。”至是，如来已圆寂数年，阿难弟于行年亦将满百，复从此经过，见昔日茂盛青林，鼎新创建院宇，闻有一冲龄比丘住持其中演教。阿难叹曰：“如来之言验矣。传灯舍此其谁？盍入寺谒之。”阿难行至法堂，见尊者正在坐禅入定，不惊动之，不扰乱之，但持木鱼敲曰：
　　宾中之宾，人中之人，主中之主，尘中之尘，一片云横谷口。莫惑尘随马走，休疑水逐波流。
　　八万那吒唤处，一条索系乌牛。乌牛乌牛，何时改变毛色，早晚不用人收。
　　阿难诵毕，尊者跃身而起，俯拜其前曰：“弟子少室打座，俺耳偷铃，人中有镜，镜中无人，丛林多少客，哪个是知音，愿高人为弟子金绳开觉路，宝筏渡迷津。”阿难曰：“凡圣本来不二，悟迷岂有殊途？终日吃饭，未曾咬着粒米，一世穿衣，未曾挂着丝头，如此妙悟，方能变大地为黄金，搅长河为酥酪也。独不闻老佛有言：
　　出圣超凡行，离缘济海舟。
　　菩提真觉性，□在布毛头。”
　　和修尊者出家证道，得了阿难点化，亦欲行化四方，以传衣钵。晚年游至吒利国，得一优婆毱多为行童给侍，此时和修尊者多历年数，眉长数寸，发白如霜。优婆毱多年方少壮，欲窦方开，尊者因问毱多曰：“汝年几何？”对：“十七。”师恐纯一之心困时变迁，遂问曰：“汝十七，性亦十七耶？”毱多恐师皓首穷年了所得，反洁之曰：“师发已白，果发白耶？抑心耶？”师曰：“我但发白，非心白也，宛然见已于有默契也。”毱多亦自鸣曰：“我年十七，非性十七也，毅然见已于道有定主也。”一答一对，是沙门妙悟。
　　尊者知毱多可为法器，遂以授之云：
　　非法亦非心，无心亦无法。
　　说是心法时，是法非心法。
　　优婆毱多得了和修尊者点化，遂奉法至罽宾国聚徒演教“此时和修尊者幸如来衣钵传寄有人，本生父母早已逝化，不复转摩空罗国，亦投罽宾国南象白山中归隐，一则终其修养之功，一则验其传灯之化。慈悲可以化物，尊者在山中数年，每遇讲经，诸象亦驯驯伏阶下下去，若有听讲之意。周宣王二十三年，尊者亲见优婆毱多五百从游之徒，兢兢依教奉行，又见己功成缘满，先化成一条神龙，飞腾汉表，瞬息又化为三昧真火，用焚其身而逝。有诗为证：
　　行满功完道有传，象山归隐不多年。
　　神龙变化空中跃，瞬息真身用火焚。
伏魔罗汉第二尊
　　马鸣尊者，忘其姓氏，不知何许人。初闻富那夜奢得佛法真传，在波罗国设教，弟子纷纷宗其法旨。亦促装往拜其门，愿受戒披剃。夜奢见其远来意诚，遂纳为门下，教之云：“方法本闲群生自闹，二能于有用，用中无用；无功，功上施功，则如来宗旨思过半矣。”尊者在夜奢门下，不恃寸长，不矜片善，只一味将师道心解力行。积久扁有妙悟。
　　一旦辞师求去。夜奢问曰：“青冥罔象意何如，无影无踪见也么？”马鸣答曰：“土人会吸三江水，木女能吹六段歌。”夜奢闻言叹曰：“不意此子勘破真宗，度越寻常万万矣。所谓雪中月色天然妙，霜后芦花分外奇也。”又曰：“离朱有意，白浪徒尔滔天，象罔无心，明珠忽然在掌，此子是也。”
　　尊者得了夜奢禅师法旨，径至华氏国聚徒演教，转妙法轮。尝谓弟子曰：“满眼见色，满耳闻声，不堕不坏，方成声色。”又妙诀曰：
　　孤猿叫落中岩月，野客吟残半夜灯。
　　此景此时谁会得，白云深处坐禅僧。
　　一日，尊者正在登坛讲经，忽见一皓首老人头戴员巾，身穿素服，手执扶筇，远来相谒。行至经坛，即仆地不见，俄顷，地皮迸裂，突兀，其中涌出一个金人，叉手向尊者作礼，不霎时，金色人又化成一娇女子，袅娜经过经筵而歌曰：
　　风动心摇树，云生性起尘。
　　若明今日事，昧却本来人。
　　女子歌毕，飘然而去，只馀香馥馥袭人。尊者见其动静如此，谓弟子曰：“此怪也。抱有神通，少顷必来与我比较法力，汝等且坐以待之。”不移时，只见天地晦冥，风雨大至，空中现出一条金龙，奋发神威，震动山岳，前来摇撼尊者。众徒惊怖，措躬无地。尊者曰：“无畏汝也。我自能降之。”尊者只巍然经筵端坐，眼中不知天地暗，不知空中雨，亦不知龙飞山岳震。习定有常，故投之至变不惊，扰之至繁不乱也，不必诵经作法。卒而魔事息灭，不能损尊者分毫。
　　怪物灵通伎俩多，金人变幻作娇娥。
　　飞龙矫矫惊山岳，尊者神翔宇太和。
　　越七日，前怪变作一小虫，伏形于尊者座下。尊者知是魔之小变，遂以手取之，示众弟子曰：“此魔本欲窃听吾法，以私淑其身，故初变为金人，为女子，再变为震憾神物，三变为潜形小虫，谲诈如此。”众人兢欲祛灭之，尊者曰：“不可。彼来本为听经，非为嫁祸，汝辈必欲祛灭之，是待物不洪而阻其向道之机也。”徐谓小虫曰：“吾不伤汝生，不灭汝形，放汝回去。汝若诚心归依三宝，吾为汝说法，即得超悟，何乃自苦如此？”魔闻尊者言，驰出门外，现出本形，进曰：
　　脱下白狐袄，重穿花鹿裳。
　　外仪新改换，唯命可升堂。
