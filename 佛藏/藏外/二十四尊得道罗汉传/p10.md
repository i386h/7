<!-- { "loadSidebar": true } -->
　　某方一行化僧名神光者，平日博览经书，善谈玄理，闻西竺达磨尊者在嵩山少林寺面壁，乃亲往嵩山参谒达磨，求其教诲。此时尊者在少林寺面壁自若，不知身后有人参谒，缄默自若，不知左畔有人乞言。神光僧不以师为吝教，惟罪己力不诚，师坐终日，彼亦侍立终日，师面壁而坐，彼面师而立，师默默不语，彼迟迟不去，如此效诚者半月。时寒冬腊月，忽一夕，天大雨雪，光侍立尊者之傍，屹然不动，自宵达旦，雪积过膝，彼神与师游，不知肌肤着冷。尊者始悯而慰问之，然终无诲言。光曰：“得师悯念，而不得师教诲，无上至人必谓我志向迁移，不足与谈妙理。”乃潜取利刀，自断左臂，置于尊者之前，一以鸣己志向专一，一以白己乞教心诚也。尊者曰：“此子非好为是苦节，其志在欲为如来传衣钵也。倘非法器，前不能当飞雪，后不能断左臂，后日吾道之传，信非此人不可矣。”遂为其更名曰“慧可”，有诗为证：
　　神光参谒意何诚，积雪侵踩动悯情。
　　不是利刀伤左臂，达磨还不为更名。
　　一日，神光从容请问尊者曰：“诸佛法印可得闻乎？”尊者曰：“诸佛法印，匪从人得。”光悟曰：人者郛郭，心者性灵，匪从人得，必从心悟可知矣。我心多震憾不宁，何以能超悟无上宗旨。遂问曰：“我心未宁，乞师与安。”尊者曰：“汝欲神宁，可将心来安，尤见其徒着于象也。”及光对曰：“弟子觅心了不可得。”尊者曰：“既不可得，与汝安心境而已。夫佛教虚无寂灭，吾徒必境象两忘，始为了证佛事。”尊者曰安心境，正欲神光僧化而进之也。神光僧得了师说，遂一味在虚无寂灭上用工，恐染着声臭色相，则此心终胶扰而不宁，所以与佛相背驰也。有诗为证：
　　佛法相传总属心，虚无寂灭是金针。
　　灵台染着些儿物，不是如来去后音。
　　达磨师面壁少林九年，一日欲西返天竺，乃谓从游众门人曰：“时将至矣，我将西返。汝等游吾门下有年，我欲将正法付汝等行持，不知何人可继吾之大事。汝今日毋谓隔尘难言，试各陈所得，我将採而择焉。”一门人名道副者先以所得白于师曰：“如弟子所见，不执文字，不离文字，而为道用，意者可以传正法乎？吾师以为何如？”尊者曰：“子之所见，徇外遗内，得吾之皮而已。”次一门人名尼总持者，亦白其所得曰：“某亦恶乎见哉！我今所解：如庆喜见阿閦佛，固一见，更不再见，如此而已。意者如来正法，属我行持矣。师以为何如？”尊者曰：“子之见，入而未深，得吾之肉而已。”继二子之后，一门人名道育者，以己之所得进曰：“四大本空，五蕴非有，而我所见处，无一法可得。此可以传正法乎？”尊者曰：“子之见，非得吾之皮，非得吾之肉，乃骎骎得吾之骨者也。得皮者可与共学，得肉者可与适道，子之得骨，可与立未可与权也。”最后，达磨问慧可曰：“尔见何如？”慧可承问，默默不言，只礼拜其师，拜毕即依位而立。达磨本日见慧可所为者如此，三子哂之，且曰：”不白所得于言，惟示所为于身，吾等不知其何所见也。”达磨独大喜曰：“必如子见，始得吾之髓也。子达权人哉，吾与子矣。”遂以如来正法眼嘱咐慧可行持，且授以偈云：
　　吾本来兹土，传教救迷情。
　　一花开五叶，结果自然成。
　　达磨为慧可说偈毕，即端居本位而逝，后魏孝明帝太和十九年也。其徒为之葬熊耳山，起塔于定林寺。越二年，魏大臣宋云奉使往西域回，遇见达磨师于葱岭，手持一履，翩翩独逝。云问：“禅师几时西归？”达磨曰：“归来数载。”云曰：“今欲何往？”达磨曰：“西天去。”遂茫然分袂而去，更不谈及南事。后宋云返国，对孝庄皇帝道葱岭遇见达磨，大臣曰：“达磨圆寂多年，何为今日复见，子误矣。”云曰：“昨见彼手持只履，翩翩独往，对臣道去西天，何为见误？”举朝惊异。孝庄令其徒启圹视之，圹中存一空棺，棺内留一革履。帝降诏取遗履，供养于少林寺。有诗为证：
　　葱岭翩翩携履行，宋云会别事分明。
　　归朝具奏开棺看，惟有当年革履存。
伏虎罗汉第十五尊
　　大梵尊者，庄严国人，一生好敬奉神明，宝鼎心香，四季氤氲不绝。初为敬国比丘，善谈如来妙理，此邦之人，宗信佛教，一闻演教比丘，视若活佛降生，相率从其法戒。此时尊者妙理虽谈，真心尚未超悟，但慈悲方寸，终是好普济众生。见人贫窘，则出所有以赈济之，见人疾苦，则出丹丸以针砭之，见人厄难，则竭才智以扶持之。制行端方之人，阳相阴翊，不夸其能。趋向奇伟之士，潜施默济，不矜其功；不分尔我，天下合为一人；不问亲疏，中国联为一体，恍惚太公气象。庶几，兼爱风声也，不特从游之徒沐其教，被其恩，异国他乡亦称其仁，颂其德也。有诗为证：
　　敬国比丘好祀神，拯人厄难济人贫。
　　潜施默济无矜色，遐迩人民悉颂仁。
　　尊者道虽偏于老氏，心实向乎佛宗。故遇臣子，则为讲明忠孝之道，而又援古人以为证验。遇昆朋则为讲明悌友之道，而又稽往牒以为师资，禅师真墨名儒，行老氏而姬公者也。有时推墨以附儒，又恐墨道搀入于儒，有时援儒以入墨，又恐儒术混同于墨。身介于儒释之中，欲解脱为佛，又欲羽翼乎儒者也。有诗为证：
　　比丘恍惚有儒风，臣子昆朋讲正宗。
　　恐墨入儒儒混墨，大为区别两途踪。
　　尊者一日出行坊郭，见道有死人，无人埋殡，大发叹曰：“惟予之辜，不能开觉路，出迷路，以至此也。”一日，泛舟胡海，见江有流尸，无人收殓，大咨嗟曰：“惟予之咎，不能出苦海，登彼岸，以至此也。”二者俱捐资以瘗埋之。如是之类，难以枚举，以故香名遍天下，阴德满乾坤。有诗为证：
　　性地树菩提，心田毓紫芝。
　　阳春真有脚，处处布光辉。
　　尊者慈悲普济，修满功成，一旦得高人点化，超悟宗旨，遂领徒远方行化。尊者一日独自先行，众徒遗落在后，将过一高岭，山下土人止之曰：“高山有盗，巨魁雄猛，胁从猖狂，劫财伤命，一人不可往。”尊者曰：“贼势虽张，不杀慈悲之族，吾正欲化强暴为善良，何可却步不进。”遂登山，至半腰，果逢一伙喽啰下山打掳，问尊者讨买路金。尊者向喽啰躬身作礼，口念弥陀，问列位施主化缘。喽啰曰：“我等是有名活罗汉，正欲下山化缘，客旅谁似你无眼死秃驴，到来上岭与我提缘。天堂有路不去走，地府无门撞入来，想你在乡村城市，或假鼎建寺宇，因故或托修理桥梁，善缘诓骗富贵人家金宝成千成万，今日难逢难遇，且把此来转舍与我供养山中寨主，也是你今日不灭因果。一日生意，全靠你发个好市。”有诗为证：
　　山巅有盗不堪行，客旅遭殃哪获宁。
　　强暴不从尊者化，半山拦住索金银。
　　尊者曰：“小僧日前在庄严国中讲经设法，承国王赐得些金宝，众徒负带在后，汝等必欲买路，可与后来众徒索讨。”喽啰怒曰：“不必推三阻四，后来人包不得你，从直献来，更见人情。新磨宝剑如霜，未得生人肉吃，你手持念珠会化人，我手持利刀会杀人，激发众人心性，一时噬脐无及。”尊者曰：“囊中实无买命之钱，项下原非祭刀之肉，汝等必欲索讨，我有金莲宝座一所，任你众人取去。”喽啰曰：“宝座何在？”尊者将手从平地一画，须臾，地中涌出金莲宝座，尊音跣足立于其上，周围烈火烘腾，落得旁边，一看不敢冒火去取，沃之不灭，扑之愈扬。寨主闻知，亦会同众头目下来取宝。尊者所从徒众，耳闻山中声喊，目见山上火扬，匆忙赶来，只见尊者立在火中。只说是贼人焚劫其师，各人抖擞精神，来与喽啰厮杀。斗了数合，喽啰抵敌不过，走回山寨。尊者自将无上甘霖灭了三昧真火，众徒弟恃勇欲赶入寨去，灭其群丑。尊者止之曰：“不可。彼之性盗，汝性亦盗耶？但此盗不平，终为路梗，吾自有平服之策，不须汝等杀戮。”只望山将手一画，其山破为两半，巢穴平空火起，烧得丑虏焦头烂额，无处安身，此时贼众良心悔悟，俱拜伏山巅，愿披剃为僧。尊者乃为之持斋受戒，带往四方行化。有诗为证：
　　火里金莲实可夸，喽罗无计可搬拿。
　　穴中火起无逃躲，俯拜比丘作伏命。
　　尊者服了草寇，又欲越下岭岩，经游异国。众人禀曰：“崖下有虎，其势负隅，其声咆哮，牙爪大张，虽众不可行。”尊者曰：“吾自有术降之。”囊中取出丹丸，化石成羊，投之崖下以饲虎，虎食数口，负隅之势敛矣，咆哮之声息矣，牙爪不张，驯若圈中豢豚，望山巅首服者数次。尊者知是归依，遂为之受戒，带回本国听经脱化，有诗为证：
　　服了强人服虎狼，出之苦海上慈航。
　　山君兀自知回首，何况人心本善良。
　　庄严国王相位久虚，梦卜来得其人，闻尊者普济功勋浩大，遂安车蒲轮，迎尊者归国，拜为摄政太师，以听庄严国事。尊者居了相位，国人见其慈和遍洽，功德弥天，举欣欣有喜色，相告曰：“国中相大梵矣，我辈少缓须臾之死，以观德化之成。主上虽不及紫极尧舜，相臣则依稀青槐伊周矣。昔者无位无时，尚且博施济众如此，况今日居有为之位，乘可为之时，运无为之德，其巍巍相业，荡荡德化，又当何如？”有诗为证：
　　普济功勋荡且巍，迎居相位握纲维。
　　欣欣喜色人相告，德化之成定可期。
　　尊者承恩拜相，不以功高而骄，不以位尊而傲，日夜匪懈，虔恭下土，吐哺有之，握发有之，以致君泽民为心，以辅理承化为事。平明登紫阁，日晏下彤闱，气有沴戾，物有夭札，皆罪已参赞失职所致。运取心上经纶，建出擎天手段，古人济川舟楫，和羹盐梅，不是过矣。有诗为证：
　　三聘迎归作相臣，兢兢保大与持盈。
　　虚怀折节亲贤士，欲为君王建太平。
