<!-- { "loadSidebar": true } -->
　　初升座。时有僧问。昔日龙宫曾请佛。今朝府主远迎师。轩盖临筵。有何奇特　师云。大众可验　学云。此意幽微难可测。乞师方便再垂言　师云。更要答话在　学云。恁么则此日已承师的旨。他时应得为流传　师云。且莫乱传。
　　问。朝盖亲临于法会。师将何物答深恩　师云。终不徒然　学云。莫是高升宝王座。善能师子吼。便是么　师云。有什么交涉　学云。若不传教救迷情。毕竟无能报恩者　师云。你也未是知恩者。
　　问。昔日灵山付法。迦叶亲传。今日龙象咸臻。如何分付　师云。汝还承当得么　学云。已辨师机者。直下承当。未晓之流。如何同于上智　师云。阿谁未晓　学云。恁么则若有闻法者。无一不成佛也　师云。闻底事作么生。
　　问。师离越峤。已赴鄞川。如何是不动尊　师云。十八离照水　学云。恁么则处处菩提道宛然也　师云。是动是静。
　　问。向上一路。千圣不传。学者劳形。如猿捉影。如何是向上一路　师云。你踏不著　学云。未达师机。如何履践　师云。元来未在。
　　问。俱胝竖指。此意如何　师云。秖要人解。
　　问。师别承天丈室。已赴雪窦道场。斯日朝贵临筵。便请说法　师云。好记取。
　　问。如何是雪窦境　师云。石罅暗藏千载雪。悬崖常泻万年冰　进云。恁么则非但学人。大众同得观瞻去也　师云。是什么境致。
　　问。学人久作迷方客。请师指出旧家珍　师云。你几时失却　进云。恁么则见月休观指　师云。你许多时在什么处。
　　问。师携宝剑于此日。愿垂方便定雌雄　师云。惜取头好　进云。恁么则廓落乾坤里。群邪绝众流也　师云。犹未惜性命在。
　　问。炉香烟袅袅。海众列骈骈。特问西来意。凭师为指宣　师云。莫向东边觅　进云。恁么则善法堂中狮子吼。大千沙界一时闻也　师云。闻个什么。
　　上堂。僧问。白马和尚寻常称快活。有病言苦。意旨如何　师云。因谁置得。
　　师乃云。白马和尚。寻常叫。快活。快活。一日得病。叫。苦。苦。院主。云和尚寻常快活。如今为什么。却叫苦。白马云。且道当时是。如今是。
　　后来法眼禅师代云。当时但掩耳出去。意作么生。为当是肯他。若不肯他。过在什么处。若肯他。为什么掩耳出去。且道即今是苦是乐。试定当看。珍重。
　　上堂。僧问。承教有言。止止不须说。我法妙难思。如何是难思之法　师云。你为什么却说　进云。恁么则终日说未尝说。终日闻未尝闻　师云。你也秖是念得。作么生会无说无闻底道理。将闻持佛佛。何不自闻闻。所以道。夫说法者。无示无听。无说无闻。是真说法。作么生会真。若不会真。却成假。便入邪道。何处得真。更须端的。不可容易。珍重。

　　天圣广灯录卷第二十六


　　天圣广灯录卷第二十七　　　［宋碑］


　　杭州九曲庆祥禅师

　　俗姓沈氏。钱塘人也。六岁。本州龙山千佛寺出家。年十一。受具于弥勒寺。始习律乘。有僧录文光者。于时有名称。遂师之。经箱凡一览悉记。时谓得观音辨。一日。叹曰。出世之法。愿遇至人。遂直造天台山法宗禅师之门。师身长八尺。手垂过膝。法宗一见异之。
　　因僧问。绝消息处如何。
　　宗曰。谢指示。师闻之。大有所悟。
　　后回本州。当吴越有国。仰师名称。于城中建千光王禅刹。请师居之。累请不赴。乃归九曲旧居。其地邻湖岸。每春雨夕晦。蛙声蚯蚓。颇为喧杂。师语曰。吾此禅寂。当应清静。由是绝之。殆今僧获宁居。
　　僧问。如何祖师西来意　师云。汝问在后　又问。险恶道中以何为津梁　师云。以此为津梁　进云。如何是此　师云。筑著汝鼻孔。
　　问。无根树子向什么处栽　师云。汝甚处得来。
　　问。湛湛园明。请师一诀　师云。十里平湖。一轮秋月　进云。恁么则谢师指诀也　师云。朦照阇梨逢露柱。
　　师戊戌岁八月七日顺世。阇维后。收舍利起塔。俗寿六十五。僧腊五十四。

　　杭州与教寺洪寿禅师

　　俗姓曹氏。以晋后主开运元年甲辰生于钱塘。年未及冠。告父母恳愿出家。从之。礼天龙寺朗智禅师为师。落发受具。遍游讲肆。深究毗尼。
　　后参天台山韶国师。一日。因普请般柴坠落。乃成一颂曰。
　　扑落非他物　　纵横不是尘　　山河及大地
　　全露法王身

　　国师然之。
　　复回故里大慈山。结草为庵。至大中祥符九年。知州马亮请住兴教寺开堂。
　　师升座云。钟鸣鼓响。各自知时。大众。若更上来。还成钝汉。时有僧始出问次。师便珍重下座。
　　晚参次。僧问。朝贤致请师登座。未审提纲意若何　师云。会么　学云。不会　师云。去。
　　又云。且道交他去。意作么生。莫是辜他么。所以常向僧道。堂中有粥饭。寮内有茶汤。你去言不会。不会也难藏。便恁么信去。无事。珍重。

　　示守园翁颂

　　未必生芽在苦求　　劬劬何以不知休
　　工夫用尽园空阔　　山色长新人白头

　　雪峰古镜颂

　　人人有面古镜　　何法门而不罄
　　参玄上士迷头　　缉线老婆顿悟

　　僧举古人棒喝偈

　　古人一棒一喝　　河沙妙音该括
　　喝处能辨圣凡　　棒下便知死活
　　人天眼目洞开　　今古悟迷顿豁
　　德山老子当时　　直下更无毫末

　　示机

　　圆明法界性　　不用强修习　　凡圣勿盈亏
　　悟迷那安立　　弃之弃不得　　觅之觅那及
　　百千亿如来　　成从此门入

　　师住五载。告退居上方。乾兴元年壬戌三月二十日。端坐示寂。世寿七十九。僧腊六十二。州民[木*箋]沉茶毗之。收舍利。起塔于旧庵之址。

　　苏州承天永安道原禅师

　　上堂。有僧问。如何是佛　师云。咄。者旃陀罗　进云。学人初机。乞师方便　师云。汝问什么　学云。问佛　师云。咄。者旃陀罗。
　　又僧问。如何是佛法道理　师云。与蛇画足。为鼠穿逾　进云。还报国恩也无　师云。不唯负国。兼乃谤吾。
　　又僧问。如何是祖师西来意　师云。问者如牛毛　进云。请师答牛毛之问　师云。师子咬人不逐块　进云。恁么即学人造次也　师云。一等学问。罕有阇梨。
　　问。莲华未出水时如何　师云。馨香菡萏　进云。出水后如何　师云。绝消息。
　　问。如何是学人自己　师云。十字街头寻不见。乐桥亭下问船翁　进云。恁么即一切皆是也　师云。演若之狂未是狂。
　　问。承古有言。向上一路。千圣不传。如何是向上一路　师云。盘山太无端　进云。未审千圣还垂慈也无　师云。也与盘山不较多。

　　杭州龙山开化寺行明禅师

　　升座云。大众不用近前。若道来者里有佛法。未来者里。岂无也。若道无。即有分剂也。若道有。作么生是有底道理。若于未来时体悉。及到者里。方有会处。所以祖师云。法法本来法。无法无非法。何于一法中。有法有不法。古圣大悟风幡。或喝下见性。棒下成道。见闻知觉。俯仰折旋。何处不是诸佛出世。祖师西来。直指人心。见性成佛。不用一毫心力。何不构取。且作么生构。若构不得。亦不由人。大众。为什么如此。十界绵绵。四生活活。无丝发暂相违背。珍重。
　　僧问。诸佛出世。普为群生。和尚今日如何示徒　师云。更待答话在　学云。恁么则昔日灵山。今日能仁　师云。由是虚言。
　　问。已登法座。请示玄言　师云。道什么。
　　师至咸平四年无疾而终。僧腊四十五。世寿七十。起塔于本山。

　　杭州西山奉諲山主

　　师。钱唐人。姓卢氏。幼年出家。弱冠受具。
　　师在方丈内坐。有僧问。古人题维摩方丈不得。意旨如何。
　　师云。你试题看　学云。其甲不答　师云。不答却好　学人礼拜　师云。汝亲到维摩方丈来。乃成颂曰。
　　维摩方丈非高格　　三万二千座不窄
　　我今居处太宽宽　　也应容得诸禅客

　　一日。谓众曰。诸人幸自可怜生。教诸人信去。早是无端。为什么如此。净名云。彼自无疮。勿伤之也。
　　师于天圣三年九月十五日斋时跏趺而坐。结弥陀印而终。俗寿八十。僧腊六十。

　　庐山栖贤宝觉院澄諟禅师

　　陛座。有僧问。朝盖亲临于座右。请师方便演宗乘　师云。在座证明。
　　问。慧剑再提于此日。请师哮吼定雌雄　师云。剑在什么处　进云。恁么则廓落乾坤里。通风载众流　师云。野狐精。
　　问。赵州石桥度驴度马。三峡石桥当度何人　师云。虾蟆蚯蚓　进云。恁么则百草尽沾恩　师云。蹋不著。
　　问。如何是栖贤境　师云。云开特地新　进云。如何是境中人　师云。礼拜了退。
　　问。善财弹指。楼阁门开。未审和尚今日如何　师云。验。
　　问。五老幽奇即不问。如何是祖师西来意　师云。你怎生举似人　进云。恁么则全因此问也　师云。有什么交涉。
　　师云。问话且止。若论佛法。应不如此争锋竞问。秖如今日各各道。长老开堂。尽来听法。且问诸人。长老未开堂时。还有佛法么。若道无。又争得到今日。所以先圣道。我为汝保任此事。终不虚也。而况至道无门。见之者秖在斯须。皆之者刹那万劫。此莫非向上之流。方能定验。若是中下之士。且于方便门中。随宜见取。不待积劫修证。顿超无学。作么生是无学。快须荐取。久立。珍重。
　　上堂。僧问。仙洞昨朝师罢唱。栖贤今日请敷宣　师云。来日又作么生问　进云。未审如何领会　师云。箭过新罗。
　　问。承闻和尚亲见百丈。是否　师云。闻谁说　进云。未审时如何　师云。适来犹较些子。
　　问。龙离碧洞。已入云烟。向上宗乘。请师举唱　师云。别置一问来。
　　问。承教有言。如来无所从来。亦无所去。故名如来。如何是如来　师云。你布施大众。为是呈解。
　　师又云。一时来者里聚集道。听长老说禅。长老且不说菩提涅槃。真如解脱。诸人又听个什么。菩提涅槃也。秖是[穴/(爿*臬)]语。五千四十八卷亦是闲处著到。且问诸人。将个什么听。为将身听。为将心听。身心各不相知。诸人又作么生听。此事亦须是亲见始得。故于方便中随宜得解。始有少许相应。若是佛法。也不到宝觉口里说。若说。天下人望风结舌如无孔铁锤。久立。珍重。
　　上堂。僧问。大众已临于座侧。请师方便为敷宣　师云。三十年后看取　进云。与么则大众得闻于未闻　师云。大众未许你在　进云。他时专得为流通　师云。不用闲说。
