<!-- { "loadSidebar": true } -->
　　师上堂云。古人道。尽大地未曾有人举扬。我道尽大地人举扬。又作么生。不可一向。谁是举扬者。试道看。珍重。

　　鼎州后德山柔禅师

　　上堂云。古人道。尽大地是你自己。只是曲为今时开方便门。要人得入。如今便作自己会却。岂不是错信受。头上安头。但于十二时中不起一念。十方世界无纤毫过咎。虽然如是。几人到此。久立。珍重。
　　僧问。如何是佛　师云。西天去此十万八千。
　　问。如何是祖师西来意　师云。穿云度水。涉历江山。
　　问。德山一曲师亲唱。北斗藏身事若何　师云。日月同天照。何处不分明。
　　问。如何是德山境　师云。山接桃源。水横善卷　问。如何是境中人　师云。夜静不闻山兽语。朝听渔父太平歌。

　　鼎州德山绍晏禅师

　　上堂云。一尘才举。大地全收。一毛头上。师子全身。且道一尘才举。大地全收。须弥山重多少。一毛头上。师子全身。海水有几滴。有人道得。与你拄杖。天下横行。若道不得。须弥山盖却汝头。大海水溺却汝身。久立。珍重。
　　僧问。宗乘今日师亲举。未审演法为何人　师云。去去西天路。迢迢十万余。
　　问。如何是德山家风　师云。千年松树子　进云。忽遇上上之宾。如何祗待　师云。上座即今是上上。是下下。
　　问。如何是祖师西来意　师云。桃源水绕白云亭。

　　鼎州文殊宽禅师

　　上堂云。直教你闻一句。一时决了。已是不著便。遭他点污。合作么生。
　　僧问。牛头未见四祖时如何　师云。牛头　进云。见后如何　师云。妄想至今。
　　问。如何是文殊为人底句　师云。粗识好恶。
　　问。古人卷席。意旨如何　师云。你自不知时。
　　问。如何是云门透法身句　师云。惜取眉毛　进云。为什么如此　师云。非汝境界。

　　鼎州普安道禅师

　　师自住后。不收语录。但存偈颂。

　　函盖乾坤句

　　乾坤并万象　　地狱及天堂　　物物皆真见
　　头头用不伤

　　截断众流句

　　推山积岳来　　一一尽尘埃　　更拟论玄妙
　　永消瓦解摧

　　随波逐浪句

　　辨口利舌问　　高底应不亏　　还如应病药
　　诊候在临时

　　三句外别颂

　　当人如举唱　　三句岂能该　　有问如何事
　　南岳与天台

　　褒贬句

　　金屑眼中翳　　衣珠法上尘　　己灵犹不重
　　佛祖为何人

　　亲疏句

　　黑豆未生前　　商量已成颠　　若寻言句会
　　特地隔西天

　　辨邪正句

　　罔象谈真旨　　都缘未辨明　　守他山鬼窟
　　不免是精灵

　　通宾主句

　　自远趋风问　　分明向道休　　再三如未晓
　　消得更摇头

　　抬荐商量

　　相见不扬眉　　君东我亦西　　红霞穿碧海
　　白日照须弥

　　提纲商量

　　若欲正提纲　　直须大地荒　　欲来冲雪刃
　　不免碎锋铓

　　据实话会

　　睡来合眼饭来餐　　起坐终诸无两般
　　同道尽知言不惑　　十方刹土目前看

　　迂曲商量

　　得用由来处处通　　应机施设认家风
　　扬眉瞬目开一眼　　竖拂敲床为耳聋

　　巴陵乾明院普禅师

　　僧问。世尊不说说。迦叶不闻闻。如何是亲闻底事　师云。不闻　进云。为什么如此　师云。说话与聋人。
　　问云。万行齐修。古人不许。不落功勋。还许也无　师云。一　学人未晓。乞师再指　师云。三十年后。
　　问。如何是岳州镜　师云。气蒸云梦泽。波撼岳阳城　进云。如来是境中人　师云。知州新掌事。僧行宣低举。

　　郴州乾明兴禅师

　　上堂云。充满十方界。谁是当头者。若不如是。能得几个。长安路上有甚限数。便下堂。
　　僧问。师子返踯时如何　师云。不得冰消。直须瓦解。
　　问。一物不持。如何得亲切　师云。遍天遍地。
　　问。路逢猛虎时如何　师云。心惊胆裂。
　　问。如何是佛法大意　师云。林下最幽奇。

　　渝州进云山禅师

　　僧问。摩腾入汉。已涉繁词。达磨西来。请师直指　师云。南天竺国人多慧。东震支那事少同。
　　问。十二时中如何得不昧于师宗　师云。身如大地。心似长空。
　　问。如何是佛　师云。巍巍长丈六。紫磨黄金相。
　　问。如何是透法身句　师云。水出进云脚。
　　问。如何是临机下口难　师云。开不得　进云。如何进向　师云。近不得。

　　岳州乾明禅院普禅师

　　僧问。鼓声才罢。大众云臻。师登宝座。合谈何事　师云。听　进云。恁么即人天有仰。大众侧聆　师云。黄河水又清。
　　问。三乘教外别传底事。请师举唱　师云。一二三四五　进云。便恁么领会时如何　师云。通宵彻底明。
　　问。虽披入众衣。未晓出尘事。如何是出尘事　师云。三拜不虚施　进云。恁么则起动和尚　师云。放你一顿　学人礼拜　师云。恕你后犯。
　　问。如何是祖师西来意　师云。鸟道迷来迹。

　　兴元府中梁山崇禅师

　　上堂云。巍巍堂堂。冲天塞地。你作么生折伏。良久。云。王法无亲。理能缚豹。
　　问。丝毫不隔。要且不逢时如何　师云。恰捉著。
　　问。执即失。一时放下时如何　师云。争奈太阳门下。雪有蹄踪。
　　问。垂丝千尺。意在深潭时如何　师云。红鳞掌上跃。
　　问。如何是大善知识　师云。翻著襕衫倒里帽。
　　问。祖师无心皆合道。为什么却言以心传心　师云。心。
　　问。久亲师丈室。如何得了时　师云。展手不逢人。是非难隐节。
　　问。解脱有何所据便打文殊　师云。更与一顿　学云。有过邪　师云。罪不重科。
　　问。莲华未出水时如何　师云。时未至　进云。出水后如何　师云。合国人尽知　问。久负勿弦琴。请师弹一曲　师云。不是钟子期。焉能辨此音　进云。忽遇知音者入。如何　师云。是宫商。是角征　学云。今日小败　师云。放你二十棒。

　　鄂州黄龙愿禅师

　　僧问。祖师心印。传嗣何人　师云。龙门无宿。客鸟道勿玄人。
　　问。迦叶上行衣。何人合得披　师云。一片烧痕地。春入又逢青。
　　问。情尽思绝。表里双融。犹是佛边事。如何是向上事　师云。朝游西天。暮归东土。
　　问。如何是佛　师云。少年亦曾问。
　　问。如何是祖师西来意　师云。山水甚分明。
　　问。如何是学人著力处　师云。当时妄想。至今犹然。

　　峨嵋山黑水寺承璟禅师

　　上堂。示众云。法洞太虚。能该万象。心包沧海。宁测浅深。是以理出有无。旨超隐显。不落断常之见。妙逾生灭之端。可为明鉴。当台显物象。而色尘非染。皎月辉世照清浊。而净秽何闲。莫不喧寂无妨。褒毁弗碍。虽言筌非及。语默犹彰。于是顺物应机。随缘唱道。
　　时有僧问。昔日梵王请佛。当为有情。今日朝贤请师。为同为别　师云。法雷一震三千界。万国千邦咸总闻　进云。今日一会。不异灵山也　师云。大众俨然。更无别理。
　　问。如何是祖师西来意　师云。廓然坦荡。周沙界。浊雾潜融佛日辉　进云。如何作用　师云。大地藏不得。今日出身来。
　　问。如何是无缝塔　师云。祥生禅苑千峰秀。瑞绕嘉川万叠新　进云。如何是塔中人　师云。速礼三拜　师云。如来以正法眼藏付大迦叶。尔后法法相传。心心相印。至于今日。三昧鳞次不绝。应用未少相违。自是背觉合尘。盖缠心地。若能言下相应。矗然洞明心境。更欲多演。恐坠宗风。久立众贤。伏惟珍重　有居士问。西天二十八祖。唐来六个老人。未秀和尚是第几人　师举起拂子云。识么　居士又再问。阿育王造八万四千宝塔。佛向阿那塔中受供养　师云。速礼拜。
　　师又云。秖如世尊来罗睺罗击钟。世尊问阿难。汝还闻钟声否。阿难云。闻。钟声绝后。世尊又问阿难。汝闻钟声否。阿难云。不闻。世尊呵阿难。声生声灭。自是声尘。汝本闻之性。岂逐生灭。当时阿难悟解本闻之性。适来举拂与鼓声。大众各具见闻。还欠少否。既不欠少。何劳久立。伏惟珍重。

　　益州东禅秀禅师

　　僧问。古镜未磨时如何　师云。磨　进云。磨后如何　师云。谁敢觑著。
　　问。如何是祖师西来意　师云。三十年前尘埃里。
　　问。如何是三乘十二分教　师云。老来无力到西天。
　　问。既是善神。为什么却被雷打　师云。世乱奴欺主。年衰鬼弄人。　问。祖意教意。是同是别　师云。清风明月。
　　问。如何是一代时教　师云。多年故纸。
　　问。十方薄伽梵。一路涅槃门。如何是一路涅槃门　师云。天下已归汉。
　　师行脚时。白兆楚和尚　问。近离什么处　师云。兴阳　楚云。迤逦[口*爾]　师云。和尚试道看　楚云。嗄　师打一坐具。楚拟议　师又打。便下参堂。

　　蕲州五祖戒禅师

　　初开堂。示众云。大迦叶击金钟于须弥顶上。普震大千。阿难集总持于毕钵岩前。曲垂奥旨。今则大教东流。法传西祖。观机应响。接物随缘。有解设问者。一任施呈。
　　时有僧出礼拜　师云。切忌龙门点破额　僧拟议　师云。迢恃地迢十万余　问。法会光扬于此日。师今演法嗣何人　师云。迦叶台上仙华秀。涢水何边瑞气生　进云。恁么即独松迥秀。涢水重清　师云。依俙越国。仿佛杨州　问。如何是祖师西来意　师云。南斗七。北斗八　进云。恁么即大众证明　师云。七棒对十三。
　　师云。千圣垂慈。施方便而普应群机。万法一源。显多门而利物。穷斯秘旨。难遇作者之锋。若也举唱宗乘。千圣也须失利。维摩诘呵呵大笑。普贤措之。何义。吾门一道真筌歌偈。临机敲起。莫学听响之流。古者从来有例。驻斯旨。息前诠。吾门有幸。冀察先贤。须菩提遁迹岩中。天雨宝华。但某髑事荒虚。智非天产。赖诸圣之慈光。续千灯而不断。久立。珍重。
　　师上堂。良久。有僧问。如何是和尚为人处　师云。四海江波静。一轮天地明　进云。莫便是和尚为人处也无　师云。寒山抚掌谁人会。拾得忻忻恃地迷。
　　问。宝剑未出匣时如何　师云。看　进云。出匣后如何　师云。收。
　　问。如何是和尚家风　师云。韶阳一点异。清虚尽智门　进云。莫便是和尚家风也无　师云。金州路上。两两三三　问。如何是佛　师云。鼻孔长三尺　进云。不会　师云。真不掩伪。曲不藏直。
　　问。如何是古佛心　师云。少人买　学云。买后如何　师云。学语之流。
