<!-- { "loadSidebar": true } -->
　　波罗提曰。王若有道。何摈沙门。我虽无解。愿王致问。
　　王怒问曰。何者是佛。
　　答曰。见性是佛。
　　王曰。师见性否。
　　答曰。我见佛性。
　　王曰。性在何处。
　　答曰。性在作用。
　　王曰。是何作用。今不见之。
　　答曰。今见作用。王自不见。
　　王曰。于我有否。
　　答曰。王若作用。众诸皆是。王若不用。体亦难见。
　　王曰。若当用时。遣处出现。
　　答曰。若出现时。当有其八。
　　王曰。愿为我说。
　　波罗提遂说偈曰。
　　在胎为身　　处世名人　　在眼曰见　　有耳曰闻
　　在鼻辨香　　在口谈论　　在手执捉　　在足运奔
　　遍现俱该沙界　　收接在一微尘
　　识者知是佛性　　不识唤作精魂

　　王闻偈已。悔谢前非。
　　宗胜既被斥逐。念曰。我今百岁。八十为非。不能御叹。生亦奚颜。言讫。自投崖谷。俄有一神人捧承之。置于岩石。神人说偈告宗胜曰。
　　师寿于百岁　　八十而造次　　为近至尊故
　　熏修而入道　　虽具少智慧　　而多有彼我
　　所见诸贤等　　未尝生珍敬　　四五修功德
　　其心未恬静　　聪明轻慢故　　而获致于此
　　得王不敬者　　当感果知是　　自今不疏怠
　　不久成其智　　诸圣悉在心　　如来亦复尔

　　宗胜闻偈忻然。即于岩间安坐。时异见王复问波罗提曰。仁者智辨。当师何人。
　　答曰。我所出家师者。即是王叔菩提达磨。
　　王闻师名。惊骇久之。遂来近臣。特加迎请。达磨随使至宫。为王忏悔。寻诏宗胜还归本国。大臣奏曰。宗胜被谪。身殒高崖。
　　师曰。宗胜甚健。宴息岩间。但遣使召。
　　王即禀教。遣使入山。果见宗胜端居禅寂。曰。深愧王意。誓处岩泉。达磨王叔。六众之师。愿王敬仰。以福皇基。
　　师谓王曰。汝如宗胜来否。
　　王曰。未知。
　　师曰。再命可已。
　　有顷。使还。果如师语。师遂辞王曰。汝善修德。不乃疾兴。经七日。遂乃得疾。国医诊治。有如无瘳。亟发使告师曰。王之疾甚。殆至弥留。愿叔慈悲。远来轸救。
　　师至王所。慰问其疾。时宗胜再承王召。即别岩间。波罗提久受国恩。亦来问疾。波罗提曰。此王今至大渐。当生何道。
　　达磨曰。若人临终。头冷足暖者。当堕地狱。头足俱冷．心胸偏暖者。生于人道。眼暖余冷者。当生天上。唯腹间暖．余处冷者。生鬼趣中。此名候五蕴法。汝宜志之。今此王身。顶冷暖足。决入泥犁。
　　波罗提曰。当何施为。令免苦报。
　　师即令太子为王宥罪施恩。崇奉三宝。复为忏悔云。愿罪消灭。如是三说。王即有间。
　　师念震旦缘熟。至王所慰而勉之曰。当勤修白业。护持三宝。吾去非晚。一九即回。
　　王闻师言。涕泪交集。曰。此国何罪。彼土何祥。叔既赴缘。非我所止。惟愿不忘父母之国。象驾早还。王即具大舟。躬率臣僚。送至海壖。
　　既达南海。广州刺史萧昂表奏。武帝即遣使诏赴京师。十月一日。至金陵。车驾为之出郊。遂延居别殿。
　　寺志公修高座寺。谓寺主灵观曰。名灵观否。
　　答曰。凡情不测。
　　志公曰。从西有大乘菩萨今入国中。非久而出。听吾谶曰。
　　仰睹两扇　　低腰捻钩　　九鸟射尽　　唯有一头
　　至即不至　　要假须刀　　逢龙不住　　遇水即逃

　　灵观闻已。默而志之。
　　达摩在王宫。帝问。自即位以来。造寺．写经．度僧。不可胜纪。有何功德。
　　师曰。并无功德。
　　帝曰。何无功德。
　　师曰。此但人天小果。有漏之因。虽有非实。
　　帝曰。如何是真功德。
　　答曰。净智妙圆。体自空寂。如是功德。不以世求。
　　帝又曰。如何是圣谛第一义。
　　答曰。廓然无圣。
　　帝曰。对朕者谁。
　　答曰。不识。帝不领悟。
　　师知机不契。潜过江北。届于洛阳。寓止于嵩山少林寺。面壁而坐。未尝辄语。人莫之测。
　　时有僧神光者。旷达之士也。久居伊洛。博览群书。善谈玄理。每叹曰。孔．老之教。礼术风规。庄．易之书。未尽妙理。近闻达磨大士住止少林。至人不遥。当造玄境。乃晨夕参承。
　　师尝端座面壁。莫闻诲励。光自惟曰。昔人求道。敲骨取髓。布发淹泥。古尚若此。我何人哉。
　　其年十二月九日夜。光至阶前。时天大雨雪。坚立不动。积雪齐腰。师悯而问。汝久立雪中。当求何事。
　　光涕曰。愿示慈悲。
　　师曰。无上妙道。旷劫精勤。难行能行。非忍而忍。岂以小智。轻心慢心。欲冀真乘。徒劳勤苦。
　　光闻师诲励。潜取利刀。自断左臂。置于师前。师知是法器。乃曰。诸佛最初求道。为法亡形。汝今断臂吾前。求亦可在。师遂因与易名曰惠可。
　　光曰。诸佛法印。可得闻乎。
　　师曰。诸佛法印。匪从人得。
　　光曰。我心未宁。乞师与安。
　　师曰。将心来。与汝安。
　　光曰。觅心了不可得。
　　师曰。与汝安心竟。
　　后孝明帝闻师异迹。遣使赍诏伸请。前后三至。师不下少林。帝弥加钦尚。就赐摩纳袈裟二条．金钵一口．银净瓶．缯帛等。自尔。经九年。欲返天竺。乃命门人曰。时将至矣。汝等盍各言乎。
　　尼总持出礼拜。据某甲所见。四大本空。五阴非有。正当恁么时。无一法可当情。
　　师曰。汝得吾皮。
　　道育出礼拜。据某甲所见。如庆喜观阿閦佛国。一见更不再见。
　　师曰。汝得吾肉。
　　二祖出礼三拜。依位而立。师云。汝得吾髓。乃告之曰。如来以正法眼藏付于大迦叶。展转属累而至于我。我今付汝。汝善护持。流布将来。勿令断绝。并授袈裟。以为法信。
　　师曰。由传法印。以契证心。外付袈裟。以定宗旨。后代浇薄。疑虑竞生。云吾西天之人。汝生此土。凭何得法。以何证之。汝今授此衣法。却后难生。俱出此衣并吾法偈。用以表明其化无碍。吾至灭后二百年。衣止不传。法周沙界。明道者多。行道者少。说理者多。通理者少。潜符密证。千万有余。汝当阐扬。勿轻未悟。一念回机。便同本得。听吾偈曰。
　　吾本来兹土　　传法救迷情　　一华开五叶
　　结果自然成

　　师又曰。吾自到此。凡五中毒。我常自出而试之。置石石裂。缘吾本离南印。来此东土。见有大乘气象。遂逾海越漠。付法求人。际会未谐。如愚若讷。今得汝传授。吾意已终。言已。即与徒众至禹门千圣寺。
　　止三日。有期城太守杨炫之。早慕佛乘。问师曰。西天五印。师承为祖。其道如何。
　　师曰。明佛心宗。等无差误。行解相应。名之曰祖。
　　又问。此外如何。
　　师曰。须明自心。知其今古。不厌有无。于法无取。不贤不愚。无迷无悟。若能是解。故称为祖。
　　又曰。弟子归依三宝。亦有年矣。而智慧昏蒙。尚迷真理。适听师言。罔知收措。愿师慈愍。开示宗旨。
　　师知恳祷。即说偈曰。
　　亦不睹恶而生嫌　　亦不观善而勤措
　　亦不舍智而近愚　　亦不抛迷而就悟
　　达大道兮过量　　通佛心兮出度
　　不与凡圣同躔　　超然名之曰祖

　　炫之闻偈。悲喜交并。曰愿师久住世间。化导群有。
　　师曰。吾即逝矣。不可久留。振此万差。多逢患难。
　　炫之曰。未审何人。愿垂姓字。弟子为师除得。
　　师曰。吾以传佛秘密。利益迷徒。害彼自安。必无此理。
　　炫之曰。师若不言。何表通变观照之力。
　　乃为谶曰。
　　江槎分玉浪　　管炬开金锁　　二三相共行
　　九十无彼我

　　炫之闻已。莫究其端。默记于怀。礼辞而去。
　　魏朝顺世。丙辰岁葬熊耳山。后三岁。魏宋云奉使西域。回遇师于葱岭。见手携只履。翩然独逝。云曰。何往。
　　达磨曰。西天去。又谓云曰。汝主已厌世。
　　云闻之茫然。别师东迈。暨复命。明帝已登遐矣。迨孝庄即位。云具奏其事。帝令启圹。唯空棺。一只革履存焉。举国为之惊叹。奉诏取遗履。出于少林寺供养。至唐开元中。为信道者盗于五台山华严寺。今不知所在。
　　初。梁武遇师。因缘末契。志公尝有言曰。帝遇而不遇也。此是传佛心印。即观音身也。帝复闻宋云事。乃御撰师碑焉。代宗谥圆觉大师。塔曰空观。

　　天圣广灯录卷第六


　　天圣广灯录卷第七　　　


　　第二十九祖惠可大师者

　　武牢人也。姓姬氏。父寂。未有子时。尝自念。我家崇善。岂无令子。祷之既久。一夕。感异光照室。其母因而怀妊。及长。遂以照室之瑞。名之曰光。
　　自幼志气不群。博涉诗书。尤精佛学。不事家产。好游山水。即抵雒阳龙门香山寺。依宝静禅师出家受具。复游讲肆。遍探大小乘义。
　　年三十二。却返香山。忽有一神人谓曰。将欲受果。何滞此耶。大道非遥。汝其南矣。光知神助。因改名神光。
　　翌日。觉头痛如刺。其师欲治之。空中有声曰。此乃换骨。非常痛也。光遂以事具白于师。
　　今视其顶骨。即如五峰秀出矣。乃曰。汝相吉祥。当有所证。神令汝南者。斯则少林达磨大士即汝之师也。
　　光受教。造于少室。其得法．转衣变迹。达磨章具之矣。
　　自少林托化西归。大师既阐真风。是求法嗣。至北齐天平年中。有一居士。不言名氏。聿来设礼。而问师曰。弟子身缠风恙。请为忏罪　师曰。将罪来。与汝忏　居士云。觅罪了不可得　师曰。与汝忏罪竟　居士即投师出家受具。宜名僧璨。自兹疾已。
　　经三年。师乃告之曰。菩提达磨远自竺干以正法眼藏密付于吾。吾今授汝。并达磨信衣。汝当守护。无令断绝。听吾偈曰。
　　本来缘有地　　因地种华生　　本来无有种
　　华亦不能生

　　大师付衣法已。又曰。汝受吾教。宜处深山。未可行化。当逢国难　璨曰。师既预知。愿垂示诲　师曰。兹乃传般若多罗悬记云。心中虽吉外头凶是也。吾校年代。正在于汝。当谛思前言。勿罹世难。然吾亦有宿累。今要酬之。善去善行。俟时传付。言已。即往邺都。韬光混迹。变易仪相　人或问之。何故如是　师曰。我自调心。何关汝事。
　　又于管城寺谈法。听者林会。时有辨和法师者。于寺门讲涅槃经。学徒闻师阐法。稍稍引出。辨和不胜其愤。兴谤于邑宰翟仲侃。仲侃惑其邪说。加师以非法。师怡然委顺。识真者。谓之偿债。时年一百七岁。即隋文帝开皇年中也。
