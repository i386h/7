<!-- { "loadSidebar": true } -->
　　你如今云何将一尺一寸。便拟度量虚空。他分明向汝道。法法不相到。法自寂故。当处自住。当处自真。以身空故名法空。以心空故名性空。身心总空。故名法性空。乃至千途异说。皆不离你之本心。如今说菩提涅槃。真如佛性．二乘菩萨者。皆指叶为黄金．拳掌之说。若也展手之时。一切大众。若天若人。皆见掌中都无一物。所以道。本来无一物。何处有尘埃。本既无物。三际亦无所有。故学道人单刀直入。须见者个意始得。
　　故达磨大师从西天来至此土。经多少国土。秖觅得可大师一人。密传心印。印你本心。以心印法。以法印心。心心不异。心既如此。法亦如此。同真际。等法性。法性空中。谁是授记人。谁是成佛人。谁是得法人。他分明向你道。菩提者。不可以身得。身无相故。不可以心得。心无相故。不可以性得。性即便是本源自性天真佛故。不可以佛更得佛。不可以无相更得无相。不可以空更得空。不可以道更得道。本无所得。无得亦不可得。所以道。无一法可得。秖教你了取本心。当下了时。不得了相。无了无不了相亦不可得。
　　如此之法。得者即得。得者。不自觉知。不得者。亦不自觉知。如此之法。从上已来。有几人得知。所以道。天下忘己者有几人。如今于一机一境。一经一教。一世一时。一名一字。六根门前领得。与机关木人何别。忽有一人出来。不于一名一相上作解者。我说此人尽十方世界觅者个人不可得。以无第二人故。继于祖位。亦云释种。无杂纯一故。
　　言王若成佛时。王子亦随出家。此意大难知。秖教你。莫觅。觅便失却。如痴人。山中叫一声。响从谷出。便走下山。趁及乎觅不得。又叫一声。山上响。又应。亦走上。山上趁。如是千生万劫。秖是寻声逐响人。虚生浪死汉。汝若无声。亦无其响。涅槃者。无闻．无知．无声．绝迹．绝踪。若得如是。稍与祖师邻房也。
　　问。如王库藏内。都无如是刀。伏愿诲示　师云。王库藏者。即虚空性也。能摄十方虚空世界。皆总不出你心。亦谓之虚空菩萨。你若道是有是无．非有非无。总成羖羊角。羖羊角者。即你求觅者也　问。王库藏中有真刀否　师云。此亦是羖羊角　云。若王库藏中本无真刀。何故云。王子持王库中真刀出至异国。何得言无　师云。持刀出者。此喻如来使者。你若言王子持王库中真刀出去者。库中应空去也。本源虚空性。不可被异人将去。是什么语。设你有者。皆名羖羊角　问。迦叶受佛心印。得为传语入否　师云。是　云。若是传语人。应不离得羖羊角　师云。迦叶自领得本心。所以不是羖羊角。若以领得如来心。见如来意。见如来色相者。即属如来使。为传语人。所以阿难为侍者二十年。但见如来色相。所以被佛呵云。唯观救世者。不能离得羖羊角。
　　问。执剑于瞿昙前者。如何　师云。五百菩萨得宿命智。见过去生业障。五百者。即你五阴身是。以见此宿障故。求佛求菩提涅槃。所以文殊将智解剑。害此有见佛心故。故言你当善害　云。何者是剑　师云。解心是剑　云。解心既是剑。断此有见佛心。秖如能断见心。何能除得　师云。还将你无分别智。断此有见分别心　云。如作有见。有求佛心。将无分别智剑断。争奈有智剑在何　师云。若无分别智。害有见无见。无分别智亦不可得　云。不可以智更断智。不可以剑更断剑　师云。剑自害剑。剑剑相害。即剑亦不可得。智自害智。智智相害。即智亦不可得。母子俱丧。亦复如是。
　　问。如何是见性　师云。性即是见。见即是性。不可以性更见性。闻即是性。不可以性更闻性。秖你作性见。能闻能见性。便有一异法生。他分明道。所可见者。不可更见。你云何头上更著头。他分明道。如盘中散珠。大者大圆。小者小圆。各各不相知。各各不相碍。起时不言我起。灭时不言我灭。所以四生六道。未有不如时。
　　且众生不见佛。佛不见众生。四果不见四向。四向不见四果。三贤十圣不见等妙二觉。等妙二觉不见三贤十圣。乃至水不见火。火不见水。地不见风。风不见地。众生不入法界。佛不出法界。所以法性无去来。无能所见。既如此。因什么道我见我闻。于善知识处得契悟。善知识与我说法。诸佛出世与众生说法。迦旃延祗为以生灭心传实相法。被净名呵责。分明道。一切法本来无缚。何用解。他本来不染。何用净。他故云。实相如是。岂可说乎。汝今秖成是非心．染净心。学得一知一解。绕天下行。见人便拟定当取。谁有心眼。谁强谁弱。若也如此。天地悬殊。更说什么见性。
　　问。既言性即见。见即性。秖如性。自无障碍。无齐限。云何隔物即不见。又于虚空中。近即见。远即不见者。如何　师云。此是你妄生异见。若言隔物不见。无物言见。便谓性有隔碍者。全无交涉。性且非见非不见。法亦非见非不见。若见性人。何处不是我之本性。所以六道四生．山河大地。总是我之性净明体。故云。见色便见心。色心不异故。秖为取相作见闻觉知。去却前物。始拟得见者。即堕二乘人中依通见解也。虚空中。近则见。远则不见。此是外道中收。分明道。非内亦非外。非近亦非远。近而不可见者。万物之性也。近尚不可见。更道远而不可见。有什么意智。
　　问。学人不会。和尚如何指示　师云。我无一物。从来不曾将一物与人。你无始已来。秖为被人指示。觅契觅会。此可不是弟子与师俱陷王难。你但知一念不受。即是无受身。一念不想。即是无想身。决定不迁流造作。即是无行身。莫思量卜度分别。即是无识身。
　　你如今才瞥起一念。即入十二因缘。无明缘行。亦因亦果。乃至老死。亦因亦果。故善财童子一百一十处求善知识。秖向十二因缘中求。最后见弥勒。弥勒却指见文殊。文殊者。即汝本地无明。若心心别异。向外求善知识者。一念才生即灭。才灭又生。所以汝等比丘。亦生亦老。亦病亦死。酬因答果已来。即五聚之生灭。五聚者。五阴也。一念不起。即十八界空。即身便是菩提华果。即心便是灵智。亦云灵台。若有所住著。即身为死尸。亦云守死尸鬼。
　　问。净名默然。文殊赞叹云。是真入不二法门。如何　师云。不二法门。即你本心也。说与不说。即有起灭。无言说时。无所显示。故文殊赞叹。
　　云。净名不说时。声有断灭否　师云。语即默。默即语。语默不二。故云声之实性亦无断灭。文殊本闻亦不断灭。所以如来常说。未曾有不说时。如来说即是法。法即是说。法说不二故。乃至报化二身。菩萨声闻。山河大地。水鸟树林。一时说法。所以语亦说。默亦说。终日说而未尝说。既若如是。但以默为本。
　　问。声闻人藏形于三界。不能藏于菩提者。如何　师云。形者。质也。声闻人但能断三界见修。已离烦恼。不能藏于菩提。故还被魔王。于菩提中捉得。于林中宴坐。还成微细见菩提心也。菩萨人已于三界菩提决定不舍不取。不取故。七大中觅他不得。不舍故。外魔亦觅他不得。你但拟著一法。印子早成也。
　　印著有。即六道四生文出。印著空。即无相文现。如今但知决定不印一切物。此印为虚空。不一不二。空本不空。印本不有。十方虚空世界。诸佛出世。如见电光一般。观一切蠢动含灵。如响一般。见十方微尘国土。恰似海中一滴水相似。闻一切甚深法。如幻如化。心心不异。法法不异。乃至千经万论。秖为你之一心。若能不取一切相。故言如是一心中。方便勤庄严。
　　问。如我昔为歌利王割截身体。如何　师云。仙人者。即是你心。歌利王者。好求也。不守王位。谓之贪利。如今学人。积功累德。见者便拟学。与歌利王何别。如见色时。坏却仙人眼。闻声时。坏却仙人耳。乃至觉知时。亦复如是。唤作节节支解　云。秖如仙人忍时。不合更有节节支解。不可一心忍。一心不忍也　师云。你作无生见．忍辱解．无求解。总是伤损　云。仙人被割时。还知痛否　师云。痛　云。此中无受者。是谁受痛师云。你既不痛。出头来觅个什么。
　　问。然灯佛授记。为在五百岁中。五百岁外　师云。五百岁中不得授记。所言授记者。你本心决定不忘不失。有为中不取菩提。但以了世非世。亦不出五百岁外别得授记。亦不于五百岁中得授记　云。了世非世三际相可得已否　师云。无一法可得　云。何故言频经五百世。前后极时长　师云。五百世长远。当知犹是仙人。故然灯授记时。实无少法可得。
　　问。教中云。销我亿劫颠倒想。不历僧秖获法身者。如何　师云。若以三无数劫修行。有所证得者。尽恒沙劫不得。若于一刹那中获得法身。直了见性者。犹是三乘教之极谈也。何以故。以见法身可获故。皆属不了义教中收。
　　问。见法顿了者。见祖师意否　师云。祖师心。出虚空外　云。有限剂否　师云。有无限剂。此皆数量对待之法。祖师心。且非有限量。非无限量。亦非非有无限量。以绝对故。你如今学者。未能出得三乘教外。争唤作禅师。分明向你道。一等学禅。莫取次妄生异见。如人饮水。冷暖自知。一行一住。一刹那间。念念不异。若不如是。不免轮回。
　　问。佛身无为。不堕诸数。何故佛身舍利八斛四斗　师云。你作如是见。祗见假舍利。不见真舍利　云。舍利为是本有。为复功勋　师云。非是本有。亦非功勋　云。若非本有。又非功勋。何故如来舍利。唯炼唯精。金骨常存　师乃呵云。你作如此见解。争唤作学禅人。你见虚空。曾有骨否。诸佛心同太虚。觅什么骨　云。如今既有舍利。此是何法　师云。此从你妄想心生。即见舍利　云。和尚还有舍利否。请将出来看　师云。真舍利难见。你但以十指撮尽妙高峰为微尘。即见真舍利。夫参禅学道。须得一切处不生心。秖论忘机即佛道隆。分别即魔军盛。毕竟无毛头许少法可得。
　　问。祖师传法。付与何人　师云。无法与人　云。何故二祖请师安心　师云。你若道有。二祖即合觅得心。觅心不可得故。所以道。与你安心竟。若有所得。全归生灭。
