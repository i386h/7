<!-- { "loadSidebar": true } -->
　　夫求法者。应无所求。心外无别佛。佛外无别心。不取善。不舍恶。净秽两边俱不依怙。达罪性空。念念不可得。无自性故。故三界唯心。森罗万像。一法所印。凡所见色。皆是见心。心不自心。因色故有。汝但随时言说。即事即理。都无所碍。菩提道果。亦复如是。于心所生。即名为色。知色空故。生即不生。若了此意。乃可随时著衣吃饭。长养圣胎。任运过时。更有何事。汝受吾教。听吾偈曰。
　　心地随时说　　菩提亦秖宁　　事理俱无碍
　　当生即不生

　　问。如何是修道　师云。道不属修。即言修得。修成还坏。即同声闻。若言不修。即同凡夫。
　　云。作何见解。即得达道　师云。自性本来具足。但于善恶事上不滞。唤作修道人。取善舍恶。观空入定。即属造作。更若向外驰求。转疏转远。但尽三界心量。一念妄想。即是三界生死根本。但无一念。即除生死根本。即得法王无上珍宝。
　　无量劫来。凡夫妄想。謟曲邪伪。我慢贡高。合为一体。故经云。但以众法合成此身。起时唯法起。灭时唯法灭。此法起时不言我起。灭时不言我灭。前念．后念．中念。念念不相待。念念寂灭。唤作海印三昧。接一切法。如百千异流同归大海。都名海水。住于一味。即接众味。住于大海。即混诸流。如人在大海水中浴。即用一切水。
　　所以声闻悟迷。凡夫迷悟。声闻不知圣心本无地位．因果．阶级。心量妄想修因证果。住其空定八万劫．二万劫。虽即已悟。却迷。诸菩萨观如地狱苦。沉空滞寂。又见佛性。若是上根众生。忽遇善知识指示。言下领会。更不历于阶级．地位。顿悟本性。故经云。凡夫有返覆心。而声闻无也。对迷说悟。本既无迷。悟亦不立。
　　一切众生。从无量劫来。不出法性三昧。长在法性三昧中。著衣吃饭。言谈祗对。六根运用。一切施为。尽是法性。不解返源。随名逐相。迷情妄起。造种种业。若能一念返照。全体圣心。汝等诸人。各达自心。莫记吾语。纵饶说得河沙道理。其心亦不增。总说不得。其心亦不减。说得亦是汝心。说不得亦是汝心。乃至今身放光。现十八变。不如还我死灰来。淋过死灰无力。喻声闻妄修因证果。未淋过死灰有力。喻菩萨道业纯熟。诸恶不染。若说如来权教三藏。河沙劫说不可尽。犹如钩锁。亦不断绝。若悟圣心。总无余事。久立。珍重。
　　上堂。庞居士问。不与万法为侣是什么人　师云。待汝一口吸尽西江水即向汝道　又问。不昧本来人。请师高著眼　师直下觑　士云。一等勿弦琴。唯师弹得妙。师直上觑　士礼拜　师归方丈　居士随后云。适来弄巧成拙　问。如何是佛　师云。即心是佛　问。离四句。绝百非。请师直指西来意　师云。我今日无心情。汝去西堂问取智藏。
　　僧至西堂问。西堂以手指头云。我今日头痛。不能为汝说得。汝去问海兄。
　　僧去问海兄。海兄云。我到者里却不会。
　　僧回。举似师。师云。藏头白。海头黑。
　　师采藤次。见水老便作放势。水老近前接。师便踏倒。水老起来。呵呵大笑云。无量妙义。百千三昧。尽在一毛头上。识得根源去。
　　邓隐峰辞师　师云。什么处去　峰云。石头去　师云。石头路滑　峰云。竿本随身。逢场作戏。
　　遂到石头。绕禅床一匝。振锡而立。云。是何宗旨　石头云。苍天。苍天　峰无语。回。举似师　师云。更去问。待他有答。汝便作嘘嘘声。
　　峰又去。依前问　石头作嘘嘘声　峰又无语。回。举似师　师云。向汝道石头路滑。
　　师令僧驰书与径山钦和尚。书中画一圆相。径山才开见。索笔于中著一点。后有僧举似忠国师。国师云。钦师犹被马师惑。
　　有僧于师前作四画。上一画长。下三画短。云。不得道一画长。三画短。离四句。绝百非。请和尚答某甲。
　　师画一画。云。不得道长短。答汝了也。
　　后有僧举似忠国师。国师云。何不问我。
　　师问僧。什么处来　云。湖南来　师云。东湖水满也未　云。未　师云。许多时雨水尚未满(道吾云。满也。云岩云。湛湛地。洞山云。什么劫中曾欠少)百丈问。如何是佛旨趣　师云。正是汝放身命处　师示众云。道不用修。但莫污染。何为污染。但有生死心。造作趣向。皆是染污。若欲直会其道。平常心是道。何谓平常心。无造作．无是非．无取舍。无断常．无凡圣。故经云。非凡夫行．非圣贤行。是菩萨行。秖如今行住坐卧。应机接物尽是道。今即是法界。乃至河沙妙用。不出法界。若不然者。云何言心地法门。云何言无尽灯。一切法皆是心法。一切名皆是心名。万法皆从心生。心为万法之根本。故经云。识心达本源。故号为沙门。名等．义等。一切法皆等。纯一无杂。
　　若于教门中得随时自在。建立法界。尽是法界。若立真如。尽是真如。若立理。一切法尽是理。若立事。一切法尽是变。举一千从。事理无差。尽是妙用。更无别理。皆由心之回转。譬如月影有若干。真月无若干。诸源水有若干。水性无若干。森罗万像有若干。虚空无若干。说道理有若干。无碍慧无若干。种种成立。皆由一心也。建立亦得。扫荡亦得。尽是妙用。妙用尽是自家。非离真而有立处。立处即真。尽是自家体。若不然者。更是何人。一切法皆是佛法。诸法即是解脱。解脱者即是真如。诸法不出于真如。行住坐卧悉是不思议用。不待时节。经云。在在处处则为有佛。
　　佛是能仁。有智慧。善机情。能破一切众生疑网。出离有无等缚。凡圣情尽。人法俱空。转无等轮。超于数量。所作无碍。事理双通。如天起云。忽有还无。不留踪迹。犹如画水成文。不生不灭。是大寂灭。在缠名如来藏。出缠号净法身。体无增减。能大能小。能方能圆。应物现形。如水中月。滔滔运用。不立根苗。木尽有为。不住无为。有为是无为之用。无为是有为之依。不住于依。故云。如空无所依。
　　心生灭义。心真如义。心真如者。喻如明镜照像。镜喻于心。像喻于法。若心取法。即涉外因。即是生灭义。不取于法。即是真如义。声闻耳闻佛性。菩萨眼见佛性。了达无二。名平等性。性无有异。用则不同。在迷为识。在悟为智。顺理为悟。顺事为迷。迷则迷自本心。悟则悟自本性。一悟永悟。不复更迷。如日出时。不与暗对。智慧日出。不与烦恼暗俱。
　　了心境界。妄想即除。妄想既除。即是无生法性。本有之性。不假修成。禅不属坐。坐即有著。若见此理。真正合道。随缘度日。戒行增熏。积于净业。但能如是。何虑不通。久立。珍重。
　　师于贞元四年正月登建昌石门山。于林中经行。见洞壑平坦。峰峦秀拔。谓侍者曰。兹吉祥所。乃吾终焉之地矣。
　　既而示疾。院主问。和尚近日尊候如何。
　　师云。日面佛．月面佛。
　　至二月一日。沐浴加趺而化。享年八十。僧腊六十。元和中　德宗皇帝追谥大寂禅师。塔曰大中庄严。

　　洪州百丈山大智禅师

　　师讳怀海。福州长乐人也。俗姓王。丱岁离尘。三学该练。属大寂阐化江西。乃倾心依附。与西堂智藏．南泉普愿同号入室三大士焉。一夕。三大士随侍马祖玩月次。祖问。正当与么时如何。
　　西堂云。正好供养。
　　师云。正好修行。南泉拂袖便去。
　　祖云。经入藏。禅归海。唯有普愿独超物外。
　　师为马祖侍者。一日。随侍马祖路行次。闻野鸭声。　祖云。什么声　师云。野鸭声　良久。祖云。适来声向什么处去　师云。飞过去　祖回头。将师鼻使扭。　师作痛声　祖云。又道飞过去　师于言下有省　明日。祖升堂才坐　师出来卷却簟　祖便下座。　师随至方丈　祖云。适来要举转因缘。你为什么卷却簟　师云。为某甲鼻头痛　祖云。你什么处去来　师云。昨日偶有出入。不及参随　祖喝一喝　师便出去。
　　马祖一日上堂。众集。以手点拂柄三下。便下座。师默有省。三日后。举似祖。祖上堂。告众曰。吾何忧矣。自有大默在。是汝诸人之师也。
　　马祖一日问师。什么处来　师云。山后来　祖云。还逢著一人么　师云。不逢著　祖云。为什么不逢著　师云。若逢著。即举似和尚　祖云。什么处得者个消息来　师云。某甲罪过　祖云。却是老僧罪过　师再参马祖。祖竖起拂子　师云。即此用。离此用。　祖挂拂子于旧处　良久。祖云。你已后开两片皮。将何示人　师遂取拂子竖起　祖云。即此用。离此用　师亦挂拂子于旧处　祖便喝　师直得三日耳聋。方乃大悟。
　　有一僧哭入法堂　师云。作什么　僧云。父母俱丧。请师拣日　师云。明日一时埋却　问。如何是奇特事　师云。独坐大雄山　僧礼拜　师便打。
　　西堂问师。你向后作么生开示于人。师以手卷舒两边。
　　堂云。更作么生。师以手点头三下。
　　上堂云。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。
　　问。依经解义。三世佛冤。离经一字。如同魔说是如何　师云。固守动静。三世佛冤。此外别求。还同魔说。
　　马祖令人驰书。并酱三瓮。与师。师令挑向法堂前。乃上堂。众才集。师以拄杖。指酱瓮云。道得。即不打破。道不得。即打破。众无语　师便打破。归方丈。
　　上堂。众才集。师以拄杖趁下。却召大众。众回头。师云。是什么。
　　黄檗到师处。一日。辞云。欲礼拜马祖去　师云。马祖已迁化也　檗云。未审有何言句　师遂举再参马祖竖拂因缘　檗闻举。不觉吐舌　师云。子已后莫承嗣马祖去么　檗云。不然。今日因师举。得见马祖大机之用。然且不识马祖。若嗣马祖。已后丧我儿孙　师云。见与师齐。减师半德。见过于师。方堪传授。子甚有超师之见。
　　后沩山问仰山。百丈再参马祖竖拂因缘。此二尊宿意旨如何　仰山云。此是显大机之用　沩山云。马祖出八十四人善知识。几人得大机。几人得大用　仰山云。百丈得大机。黄檗得大用。余者尽是喝道之师　沩山云。如是。如是。
　　师因普请开田。回问。运阇梨。开田不易　檗云。众僧作务　师云。有烦道用　檗云。争敢辞劳　师云。开得多少田　檗作锄田势　师便喝　檗掩耳而出师问黄檗。甚处来。
　　檗云。山下采菌子来　师云。山下有一虎子。汝还见么　檗便作虎声　师于腰下取斧作斫势　檗约住便掌师。
　　师晚参上堂。云。大众。山下有一虎子。汝等诸人出入好看。老僧今朝亲遭一口。
