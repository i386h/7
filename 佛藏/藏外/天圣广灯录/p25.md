<!-- { "loadSidebar": true } -->
　　问。如何是和尚家风　师云。琉璃碗内水。符刀喝起行　进云。忽遇客来。将何只待　师云。三巡茶后室中烟。
　　问。如何是镇国宝　师云。华表柱头。思天念地　进云。既是镇国宝。为什么却如此　师云。非公境界。
　　问。如何是菩提路　师云。三门前　进云。便恁么去时如何　师云。看。
　　师上堂云。冬不寒。腊后看。便下座。

　　允诚禅师

　　僧问。承教有言。大通智胜佛。十劫坐道场。佛法不现前。不得成佛道。既是十劫坐道场。为什么不得成佛道　师云。门前钟击响。侧耳诵经声　进云。未审向上还更有事也无　师云。有　进云。如何是向上事　师云。地踊峰峦转更多　学人礼拜　师云。嘘。嘘。
　　问。达磨未来时如何　师云。风停浪息　进云。来后如何　师云。撞头搕额。
　　问。如何是佛　师云。人人尽瞻礼　进云。瞻礼后如何　师云。天下独称尊。
　　问。一无所有时如何　师云。三冬瑞雪满乾坤　进云。正当恁么时。还可回避也无　师云。错　进云。不回避时又如何　师云。错。
　　师问新到。近离什么处　僧云。允诚　师云。允诚事作么生。　僧便喝　师云。好好借问。乱喝作什么　僧又喝。　师拈棒　僧近前约住云。作什么　师云。明眼人难瞒。便托开　僧云。者贼。

　　涿州克符道者

　　僧问。如何是宾中宾　师云。倚门傍户犹如醉。出言吐气不惭惶　学云。如何是宾中主　师云。口念弥陀双柱杖。目瞽瞳人不出头　学云。如何是主中宾　师云。高提祖印当机用。利物须知语带悲　学云。如何是主中主　师云。横按镆鎁全正令。太平寰宇斩痴顽　学云。既是太平寰宇。为什么却斩痴顽　师云。不许夜行刚把火。却须当道与人看。
　　临济上堂。垂示四种料拣语。云。有时夺人不夺境。有时夺境不夺人。有时人境俱夺。有时人境俱不夺。
　　师便出　问。如何是夺人不夺境　济云。煦日发生铺地锦。婴儿垂发白如丝　进云。如何是夺境不夺人　济云。王令已行天下遍。将军塞外绝烟尘　进云。如何是人境俱夺　济云。并汾绝信。独处一方　进云。如何是人境俱不夺　济云。王登宝殿。野老讴歌　师乃有颂。
　　夺人不夺境　　缘自带譊讹　　拟欲求玄旨
　　思量返责么　　骊珠光璨烂　　蟾桂叶婆婆
　　觌体无差互　　还应滞网罗
　　夺境不夺人　　寻言何处真　　问禅禅是妄
　　究理理非亲　　日照寒光澹　　山摇翠色新
　　直饶玄会得　　恬似眼中尘
　　人境两俱夺　　从来正令行　　不论佛与祖
　　那说圣凡情　　拟犯吹毛剑　　退伤值木盲
　　进前求妙会　　特地打精灵
　　人境俱不夺　　思量意不偏　　主宾言不异
　　问答理俱全　　踏破澄潭月　　穿开碧落天
　　不能明妙用　　沦溺在无缘


　　师颂三十八首


　　初祖熊耳峰

　　闲佩毗卢印　　人天末位尊　　宝航横凤浦
　　金锡挂龙门　　去后梁王感　　来光魏主恩
　　葱山携只履　　半偈动乾坤

　　二祖漳川凤

　　别嗣神州祖　　联灯又一回　　密传三祖印
　　还梦五侯街　　玄字乾坤太　　慈天日月开
　　逆流漳浦上　　天感泣云雷

　　三祖山谷麟

　　北齐传得印　　独步出人间　　祖地江河阔
　　随天日月闲　　妙音流四海　　瑞气溢三山
　　一句南来信　　清风撼雪关

　　四祖双峰松

　　翠合鸡山树　　峨峨祖岫松　　凝霜分五叶
　　含雪振双峰　　月迥金河内　　珠添玉镜中
　　飕飗传细离　　天下播真宗

　　五祖东山月

　　东山分祖印　　空际月成轮　　碧眼风光翠
　　黄梅树色春　　九枝添瑞鹤　　一叶拂祥麟
　　别得金仙记　　曹溪第五人

　　六祖曹溪宝

　　南得黄梅意　　曹溪记法泉　　三衣兼祖印
　　一钵尽师传　　慈月光千海　　玄河注百川
　　神洲十二代　　法眼继相传

　　毗卢印

　　天中慈月三峰迥　　指外悬河万派深
　　仙舸独游华藏海　　无边川泽喜归心

　　熊耳岩

　　熊耳宗师葬洛阳　　龙城天子位千行
　　回担只履葱山上　　惊杀梁王与魏王

　　马祖麟

　　麟眠法苑分千叶　　马踏曹溪迸万泉
　　古佛传中亲授记　　月转碾破海中天

　　百丈松

　　百丈和霜岭上松　　蛇盘鹤性瘦如龙
　　下堂索著称名字　　不会师心一万重

　　临济龙

　　龙控悬河海月秋　　烟霞风雨一时收
　　波涛急急人难会　　截断千江水不流

　　龙潭月

　　祖派波澜半偈玄　　曹溪舟桌接风烟
　　一转海底龙潭月　　碾破鸡山雪岭前

　　双林桂

　　身受龙华三会主　　捶开凤阁九重城
　　梁王筑倒金刚佛　　更门如何不讲经

　　药山刀

　　药岫龙泉照瞻清　　乾坤宗匠尽流行
　　格高一句难分出　　蓦就云岩谷口明

　　丹霞日

　　一片丹霞见石头　　麒麟双凤况难传
　　锋铓欲说宗门印　　哽得师心掩耳休

　　鸟窠柏树居

　　白凤烟霞控鸟窠　　骊龙珠耀祖山河
　　当初捻起布毛意　　体用毗卢些子多

　　石巩弓

　　龙剑雕弓祖佛威　　霜锋雷电急难追
　　当初金镞胸前过　　由未重玄多许为

　　归宗石

　　雪彩霜威马祖风　　虎降高格气如龙
　　谁人会得归宗路　　一镞三关海内通

　　大梅霜

　　虎见烟萝透洞门　　心中古佛震乾坤
　　龙泉截断麒麟角　　撼得毗卢海月昏

　　灌溪水

　　一派曹源与灌溪　　龙行风雨动云霓
　　后机箭筈波澜急　　撼得毗卢海岳低

　　天皇竹

　　龙吟凤彩震乾坤　　熊耳鸡山海内闻
　　一片雪霜三岛外　　虎心半偈洒风云

　　牛头雪

　　六叶牛头枡别栽　　五天熊耳纵云雷
　　须知四祖垂机接　　百鸟衔华更不来

　　五泄泉

　　发意当初问石头　　江河心濆渺分流
　　唤回指出毗卢印　　便得如山万事休

　　鲁祖岩

　　虎径龙泉绕行岩　　凤栖霜倚鹤和杉
　　谁人会得宗师意　　纽转乾坤好不参

　　汾州玉

　　龙宫鹿苑百川通　　八藏三乘在掌中
　　却是江西逢马祖　　回头踏转大虚空

　　疏山松

　　疏岭松萝五叶云　　毗卢天外别为秦
　　骊龙踏落虚空月　　木马重嘶雨露新

　　关南鼓

　　锡撼风霜虎豹愁　　楚王城里倒骑牛
　　腾腾尽喝关南鼓　　声压云雷动九畴

　　韵山壁

　　熊耳鸡山五印玄　　蛇盘凤口九瓟泉
　　紫霄峰上一轮月　　照破曹溪半夜圆

　　南岳让禅师凤

　　别沐曹溪水　　栖衡岳万重　　有心传五叶
　　无意据千峰　　洞鹤争藏翼　　岩鸡息瘦容
　　一声乾象外　　海内继真风

　　吉州鲤

　　五天慈雨细　　师得润禅林　　碧眼千灯印
　　清源一派心　　有涯来夐远　　无底更深沉
　　别嗣曹溪后　　众人仰德音

　　南泉竹

　　根蒂欲何寻　　孤奇迥众林　　凤来敲节目
　　龙去晓知音　　撼雪精神别　　吟风体物深
　　平常烟霭里　　动转振虚心

　　石头松

　　出石雄委迥　　樛林况莫同　　翠含烟霭外
　　闰布雪霜中　　影撼千溪月　　声联五叶风
　　妙音传药峤　　天下定真宗

　　夹山雷

　　澧水风涛急　　参差海岳摧　　浪中澄得月
　　天外振惊雷　　龙领珠难取　　溪岩宝易栽
　　接人机路险　　寰海更谁偕

　　洞山泉

　　深沉分派异　　方外一轮孤　　海底清天镜
　　潭中碧眼珠　　千重排雪岸　　半偈彻冰壶
　　递印宗门后　　人天作楷模

　　赵州关

　　孤峻南泉派　　师机已得闲　　三衣传祖域
　　一句动人众　　幽谷珠光异　　蓝田玉彩班
　　未明根下蒂　　难过赵州关

　　云居月

　　素容空界外　　廓落迥无边　　玉镜同千域
　　金轮匝五天　　霜凝熊耳印　　冰浩鹫峰玄
　　不是龙居月　　难光洞上泉

　　都颂

　　侬家住处实堪隈　　吞炭藏身几万回
　　不触波澜招庆月　　动人云雨鼓山雷

　　桐峰庵主

　　师在庵中坐。僧到庵前便去　师云。阇梨　僧回首便喝　师良久　僧云。死却者汉也　师便打　僧无语　师呵呵大笑。
　　僧见师。问。桐峰庵主在什么处　师便打　僧云。者个师僧得恁么造次　师云。适问个什么　僧垂手立　师云。者个却是阇梨造次　僧喝。便出去　师云。汝恁么。迷却一切人在。
　　僧问庵主。在者里忽遇大虫来时作么生　师便作大虫吼　僧作怕势　师呵呵大笑　僧云。者贼　师云。争奈我何。
　　僧上山参师　师见云。作个什么　僧云。特来相访　师便打　僧把住云。且莫行粗　师拓开。便归庵　僧云。者山鬼　师云。什么处得者师僧　僧云。争奈公案何　师便打。　僧大笑而去。
　　僧上来。被庵主捉住云。杀人。杀人　僧拓开云。叫作什么　师云。谁　僧便喝　师便打　僧云。且待。且待　师大笑。
　　师作草鞋次。僧后面来。作大虫吼　师便喝　僧云。且不妨作草鞋　师云。阇梨[妳-女+口]　僧喝　师云。山僧招得。
　　有一老人入山参师　师云。住在什么处　老人不语　师云。善能对机　老人地上拈一枝草示师。　师便喝　老人礼拜　师便归庵　老人云。与么疑杀一切人在。
　　僧看庵主。(元是同参)问师。还记得昔时行脚事么　师云。不记得　僧云。自从分襟后。住来多少时也　师云。也是昔时事　僧云。何不道。住持事烦　师云。昔时犹在　僧云。比来相访。珍重便去　师云。从来疑著。
　　僧见庵主便喝　师云。惊杀人　僧云。大虫耶　师便喝　僧便走　师将棒趁　僧作亚枪势　师拄棒而立　僧云。败也　师云。放你二十。
　　僧见庵主。云。特来相访　师不顾　僧近前相看。　师便打　僧云。大阵当前。乞师善巧　师又打　僧云。罕逢作者　师云。汝从什么处来　僧云。特来相访　师云。罕遇知音。

　　杉洋庵主

　　师在庵内坐。有僧到庵前。叉手而立　师云。阿谁　僧云。杉洋庵主　师云。我是　僧便喝　师云。嘘。嘘　僧云。犹要棒吃在　师便打。
　　有僧问云。久响杉洋。到来为什么不见　师云。黑似漆　僧以手指　师云。亲到杉洋。
　　有僧来庵前共师菿坐　僧云。庵主得个什么道理。便住此山　师云。也欲通消息。恐遭人捡点　僧大笑而出　师云。今日大赚。
