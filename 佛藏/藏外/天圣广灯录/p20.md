<!-- { "loadSidebar": true } -->
　　问。如何是剑刃上事　师云。祸事。祸事　僧拟议。　师便打　问。秖如石室行者踏碓。志却移脚。向什么处去　师云。没溺深泉。
　　师到杏山。问。如何是露地白牛　山云。叫叫　师云。哑那　山云。长老作么生　师云。者畜生。
　　赵州行脚时参师。遇师洗脚次。州便问。如何是祖师西来意　师云。恰值老僧洗脚　州近前作听势　师云。更要第二杓恶水泼在　州便下去。
　　龙牙问。如何是西来意　师云。与我过禅版来　牙便过禅版与师　师接得便打　牙云。打即任打。要且无祖师意。
　　龙牙后到翠微。问。如何是西来意　微云。与我过蒲团来　牙便过蒲团与翠微　翠微接得便打　牙云。打即任打。要且无祖师意。
　　牙住院后。有僧入室请益云。和尚行脚时参二尊宿因缘。还肯他无　牙云。肯即深肯。要且无祖师意。
　　径山有五百众。少人参请。黄檗令师去径山　檗谓师曰。汝到彼作么生　师云。某甲自有方便。
　　师到径山。装腰上法堂见径山。径山方举头　师便喝　径山拟开口　师拂袖便行。寻有僧问径山。者僧适来有什么言句便喝和尚　径山云。者僧从黄檗会里来。你要知。自去问取他。径山五百众太半奔趁。
　　上堂云。但有来者。不亏欠伊。总识伊来处。与么来。恰似失却。不与么来。无绳自缚。一切时中莫乱斟酌。会与不会都来是错。分明与么道。一任天下人贬剥。久立。珍重。
　　上堂云。一人在孤峰顶上。无出身之路。一人在十字街头。亦无向背。那个在前。那个在后。不作维摩诘。不作傅大士。久立。珍重。
　　上堂云。有一人。论却在途中。不离家舍。有一人离家舍。不在途中。那个合受人天供养。便下座。
　　师见僧来。展开两手　僧无语　师云。会么　云。不会　师云。浑仑擘不开。与你两文钱。
　　师临迁化时。上堂云。吾灭后。不得灭却吾正法眼藏　三圣出云。争敢灭却和尚正法眼藏　师云。已后有人问你。向佗道什么　三圣便喝　师云。谁知吾正法眼藏向者瞎驴边灭却。乃有颂曰。
　　沿流不止问如何　　真照无偏说自他
　　离相离名人不禀　　吹毛用了急还磨

　　言讫。于法座上端然示寂。时咸通七年丙戌四月初十日　敕谥慧照禅师。塔号澄灵。

　　天圣广灯录卷第十


　　天圣广灯录卷第十一　　　［宋勒］

　　镇州临济院义玄慧照禅师
　　师示众云。今时学佛法者。且要求真正见解。若得真正见解。生死不染。去住自由。不要求殊胜。殊胜自至。
　　道流。秖如自古先德。皆有出人底路。如山僧指示人处。秖是要你不受人惑。要用便用。更莫迟疑。如今学者不得。病在甚处。病在不自信处。你若自信不及。即便忙忙地徇一切境缚。被他万境回换。不得自由。你若能歇得念念驰求心。便与祖佛不别。你欲得识祖么。秖你面前听法底。是学人信不及。便向外驰求。设求得者。皆是文字名相。终不得他活祖意。莫错。禅德。此时不遇。万劫千生。轮回三界。徇好境掇去。驴牛肚里生。
　　道流。约山僧见处与释迦不别。每日多般用处。欠少什么。六道神光未曾间歇。若能如是见得。秖是一生无事人。
　　大德。三界无安。犹如火宅。此不是你久停住处。无常杀鬼一刹那间不拣贵贱老少。你要与祖佛不别。但莫外求。一念心上清净光。是你屋里法身佛。你一念心上无分别光。是你屋里报身佛。你一念心上无差别光。是你屋里化身佛。此三种身。是你今目前听法底人。秖为不向外驰求。有此功用。据经论家。取三种身为极则。约山僧见处不然。此三种身是名言。亦是三种衣。古人云。身依义立。土据体论。法性身．法性土。明知是光影。
　　大德。你且识取弄光影底人是诸佛之本源。一切处是道流归舍处。是你四大色身不解说法听法。脾胃肝胆不解说法听法。虚空不解说法听法。是什么解说法听法。是你目前历历底物。一段孤明。是者个解说法听法。若如是见得。便与祖佛不别。但一切时中更莫间断。触目皆是。秖为情生智隔。想变体殊。所以轮回三界。受种种苦。约山僧见处。无不甚深。无不解脱。
　　道流。心法无形。通贯十方。在眼曰见。在耳曰闻。在鼻嗅香。在口谈论。在手执捉。在足云奔。本是一精明。分为六和合。一心既无。随处解脱。山僧恁么说。意在什么处。秖为道流一切驰求心不能歇。上他古人闲机境。
　　道流。取山僧见处。坐断报化佛头。十地满心。犹如客作儿。等妙二觉。檐枷负锁汉。罗汉辟支。犹如厕秽。菩提涅槃。如系驴橛。何以如此。秖为道流不达三祇劫空。所以有此障碍。若是真正道人。终不如是。但能随缘消旧业。任运著衣裳。要行即行。要坐即坐。无一念心希求佛果。缘何如此。古人云。若欲作业求佛。佛是生死大兆。大德。时光可惜。秖拟傍家波波地学禅学道。认名认句。求佛求祖。求善知识。意度莫错。
　　道流。你秖有一个父母。更求何物。你自返照看。古人云。演若达多失却头。求心歇处即无事。大德。且要平常。莫作模样。有一般不识好恶秀兵。便即见神见鬼。指东画西。好晴好雨。如是之流。尽须抵债。向阎老前吞热铁丸有日。好人家男女被者一般野狐精魅所著。便即捏怪。瞎屡生。索饭钱有日在。
　　师又云。道流。切要求取真正见解。向天下横行。免被者一般精魅惑乱。无事是贵人。更莫造作。秖是平常。你拟向外傍家求过。觅脚手。错了也。秖拟求佛。佛是名句。你还识驰求底么。三世十方佛祖出来也。秖为求法。如今参学道流。也秖为求法。得法始了。未得依前轮回吾道。云何是法。法者。是心法。心法无形。通贯十方。目前现用。人信不及。便乃认名认句。向文字中求。意度佛法。天地悬殊。
　　道流。山僧说法。说什么法。说心地法。便能入凡入圣。入净入秽。入真入俗。要且不是你真俗凡圣。能与一切真俗凡圣安著名字。真俗凡圣与此人安著名字不得。道流。把得便用。更不著名字。号之为玄旨。山僧说法与天下人别。秖如有个文殊．普贤出来目前。各现一身问法。才道咨和尚。我早辨了也。老僧稳坐。更有道流来相见时。我尽辨了也。何以如此。秖为我见处别。外不取凡圣。内不住根本。见彻本法。更不疑谬。
　　师又云。佛法无用功处。秖是平常无事。屙屎送尿。著衣吃饭。困来即卧。愚人笑我。智乃知焉。古人云。向外作功夫。总是痴顽汉。你且随处作主。立处皆真。境来回换不得。纵有从来习气。五无间业。自为解脱大海。今时学者总不识法。犹如触鼻羊。逢著物安任口里。奴即不辨。宾主不分。如是之流。邪心入道。闹处即入。不得名为真出家人。正是真俗家人。夫出家者。须辨得平常真正见解。辨佛辨魔。辨真辨伪。辨凡辨圣。若如是辨得。名真出家。若魔佛不辨。正是出一家入一家。唤作造业众生。未得名为真出家。秖如今有一个佛魔。同体不分。如水乳合。鹅王吃乳。如明眼道流。魔佛俱打。你若爱圣憎凡。生死海里浮沉。
　　问。如何是佛魔。
　　师云。你一念心疑处是佛魔。你若达得万法无生。心如幻化。更无一尘一法。处处清净是佛。然佛与魔是染净二境。约山僧见处。无佛无众生。无古无今。得者便得。不历时节。无修无证。无得无失。一切时中。更无别法。设有一法过此者。我说如梦如化。山僧所说。皆是道流即今目前孤明历历地听者。此人处处不滞。通贯十方三界。自在入一切境差别。不能回换。一刹那间透入法界。逢佛说佛。逢祖说祖。逢罗汉说罗汉。逢饿鬼说饿鬼。向一切处。游履国土。教化众生。未曾离一念。随处清净。光透十方。万法一如。
　　道流。大丈夫儿。今日方知本来无事。秖为你信不及。念念驰求。舍头觅头。自不能歇。如圆顿菩萨入法界。现身向净土中。厌凡忻圣。如此之流。取舍未忘。染净心在。如禅宗见解。又且不然。直是见今更无时节。山僧说处。皆是一期药病相治。总无实法。若如是见得。是真出家。日销万两黄金。道流。莫取次。被诸方老师印破面门。道我解禅解道。辨似悬河。皆是造地狱业。若是真正学道人。不求世间过。切急要求真正见解。若达真正见解圆明。方始了毕。
　　问。如何是真正见解。
　　师云。你但一切入凡入圣。入染入净。入诸佛国土。入弥勒楼阁。入毗卢遮那法界。处处皆现国土成住坏空。佛出于世。转大法轮。即入涅槃。不见有去来相貌。求其生死了不可得。便入无生法界。处处游履国土。入华藏世界。尽见诸法空相。皆无实法。唯有听法无依道人是诸佛之母。所以佛从无依生。若悟无依。佛亦无得。若如是见得者。是真正见解。学人不了。为执名句。被他凡圣名碍。所以障其道眼。不得分明。秖如十二分教皆是表显之说。学者不会。便向表显名句上生解。皆是依倚。落在因果。未免三界生死。你若欲得生死去住脱著自由。即今识取听法底人。无形无相。无根无本。无住处。活拨拨地。应是万种施设用处。秖是无处。所觅著转远。求之转乖。号之为秘密。
　　道流。你莫认著个梦幻伴子。迟晚中间便归无常。你向此世界中觅个什么物作解脱。觅取一口饭吃。补毳过时。且要访寻知识。莫因循逐乐过时。光阴可惜。念念无常。粗则被地水火风。细则被生住异灭四相所逼。道流。今时且要识取四种无相境。免被境摆扑。
　　问。如何是四种无相境。
　　师云。你一念心疑。被地来碍。你一念心爱。被水来溺。你一念心嗔。被火来烧。你一念心喜。被风来飘。若能如是辨得。不被境转。处处用境。东涌西没。南涌北没。中涌边没。边涌中没。履水如地。履地如水。缘何如此。为达四大如梦如幻故。
　　道流。你只今听法者。不是你四大。能用你四大。若能如是见得。便乃去住自由。约山僧见处。勿嫌底法。你若爱圣憎凡。被圣凡境缚。有一般学人向五台山里求文殊。早错了也。五台山无文殊。你欲识文殊么。秖你目前用处。始终不异。处处不疑。此个是活文殊。你一念心无差别光。处处总是真普贤。你一念心。自能解缚。随处解脱。此是观音三昧法。互为主伴。出则一时出。一即三。三即一。如是解得。始得看教。
