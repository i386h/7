<!-- { "loadSidebar": true } -->
　　年二十二。出家受具。三十遇摩拏罗尊者。行化至中印土。彼国王名无畏海。崇信三宝。尊者为说正法次。王忽见二人绯素服拜尊者。王问曰。此何人也。
　　师曰。此是日月天子。吾昔曾为说法。故来礼耳。有顷不见。唯闻异香。
　　王曰。日月国土总有多少。
　　尊者曰。千释迦佛所化世界。各有百亿弥卢日月。我若广说。即不能尽。王闻忻然。
　　时尊者以上足龙子早夭。有兄师子事婆罗门。厥兄既逝。弟复云亡。乃归依于尊者。而问曰。我欲求道。当何用心。
　　尊者曰。汝欲求道。无所用心。
　　曰。既无用心。争作佛事。
　　尊者曰。汝若有用。即非功德。汝若无作。即是佛事。以佛有言。我所作功德。而无我所故。师子闻是言已。即入佛慧。
　　时尊者忽指东北问云。是何气象。
　　师子曰。我见气如白虹。贯乎天地。复有黑气五道。横亘其中。
　　尊者曰。其兆如何。
　　曰。莫知矣。
　　尊者曰。吾灭后五十年。北天竺国当有难起。婴在汝身。吾将灭矣。今以如来正法眼藏。自迦叶相传而至于我。我今付汝。汝善护持。流布将来。无令断绝。汝受吾教。听吾偈曰。
　　认得心性时　　可说不思议　　了了无可得
　　得时不说知

　　尊者现十八变而归寂。阇维毕。分舍利。各欲兴塔。尊者复现空中。而说偈曰。
　　一法一切法　　一切一法摄　　吾身非有无
　　何分一切塔

　　众闻偈。就驮都之场而建塔焉。

　　第二十四祖师子比丘尊者

　　中印土人也。姓婆罗门。幼而聪悟。游罽宾国。有波利迦者。本习禅观。故有禅定．知见．执相．舍相．不语之五众。尊者诘而化之。四众皆心服。唯禅定师达磨达者。闻四众被责。愤悱而来。尊者曰。仁者习定。何当来此。既至于此。胡云习定。
　　曰。我虽来此。心亦不乱。定随人习。岂在处所。
　　尊者曰。仁者既来。其习亦至。既无处所。岂在人习。
　　曰。定习人故。非人习定。我虽来此。其定常习。
　　尊者曰。人非习定。定习人故。当自来时。其定谁习。
　　彼曰。如净明珠。内外无翳。定若通达。必当如此。
　　尊者曰。定若通达。一似明珠。今见仁者。非珠之徒。
　　彼曰。其珠明彻。内外悉定。我心不乱。犹若此净。
　　尊者曰。其珠无内外。仁者何能定。秽物非动摇。此定不是净。达磨达蒙尊者开示。心地涣然。
　　尊者既摄五众。名闻遐迩。方求法嗣。遇一长者引其子问尊者曰。此子名斯多。当生便拳左手。今既长矣。而终未能舒。愿尊者示其宿因。
　　尊者睹之。即以手接曰。可还我珠。童子遽开手奉珠。众皆惊异。
　　尊者曰。吾前报为僧。有童子名婆舍。吾尝赴西海斋。受嚫珠。付之。今还吾珠。理固然矣。
　　长者遂舍其子出家。尊者即与受具。以前因缘故。名婆舍斯多。
　　尊者即谓之曰。吾师鹤勒密有悬记。罹难非久。以如来正法眼藏。自摩诃迦叶展转相授而至于我。我付于汝。汝应保护。流布将来。并僧伽梨衣亦同授汝。令正法眼永永不断。汝受吾教。听吾偈曰。
　　正说知见时　　知见俱定心　　当心即知见
　　知见即于今

　　尊者偈已。俾之佗国。斯多受教。直抵南天。尊者以难不可以苟免。独留罽宾。
　　时本国有外道二人。一名摩目多。二名都落遮。学诸幻法。欲共谋乱。乃盗为释子形象。潜入王宫。且曰。不成即罪归佛子。
　　妖既自作。祸亦旋踵。事既败。王果怒曰。吾素归心三宝。何乃构害一至于斯。
　　即命破毁伽蓝。祛除释众。又自秉剑。至尊者所。问曰。师得蕴空否。
　　尊者曰。已得蕴空。
　　曰。既得蕴空。可施我头。
　　尊者曰。身非我有。何吝于头。王即挥刃断尊者首。涌白乳高数尺。王之右臂。旋亦堕地。七日而终。
　　太子光首叹曰。我父何故。自取其祸。时有象白山仙人者。深明因果。即为光首广宣宿因。云。汝之父远劫中设般遮于瑟。(此云无遮斋)师子尊者当作居士。好谈名理。盛率其徒。跻于会场。因与之论。而居士诚有愧色。潜毒其食而饷之。父遂遇害。今王是矣。而居士即师子尊者也。因缘会遇。毫发无差。遂以师子尊者报体而建塔焉。师子尊者付婆舍斯多心法．信衣为正嗣外。傍出达磨达四世二十二人。

　　第二十五祖婆舍斯多尊者

　　罽宾国人也。姓婆罗门。父寂行。母常安。初。母梦得神剑。因而有孕。既诞。拳左手。遇师子尊者。显发宿因。密授心印。
　　后适南天。至中印土。彼国王名迦胜。设礼供养。时有外道。号无我尊。先为王礼重。嫉祖之至。欲与论义。幸而胜之。以固其事。乃于王前谓祖曰。我解论义。不假言说。
　　祖曰。若不言说。争为论义。
　　外道曰。但取其义。
　　祖曰。以何为义。
　　曰。无心为义。
　　祖曰。汝既无心。焉得义乎。
　　曰。我说无心。当名我义。
　　祖曰。汝说无心。当名非义。我说非心。当名非义。
　　曰。当义非名。谁能辨义。
　　祖曰。汝名非义。此名何名。
　　曰。为辨非义。是名无名。
　　祖曰。名既非名。义亦非义。辨者是谁。当辨何物。如是往返。外道杜口信伏。
　　于时。祖忽面北。合掌而立曰。我师师子尊者今日遇难。即辞王南迈。达于南天。潜隐山谷。
　　彼国王名天德。迎请供养。王有二子。一凶暴而色力充盛。一和柔而常婴疾苦。祖乃为陈因果。即顿释所疑。又有咒术师。忌祖之道。乃潜置药于饭食中。祖食之。彼返受祸。遂投祖出家。即与受具。
　　后太子得胜即位。复信外道。致难于祖。太子名不如蜜多。进谏被囚。玉遽问祖曰。我国素绝妖讹。师所传者。当是何宗。
　　祖曰。王国昔来。实无邪法。我所得者。即是佛宗。
　　王曰。佛灭既久。师从谁得。
　　祖曰。饮光大士亲受佛印。展转至二十四世师子尊者。我从彼得。
　　王曰。我闻师子比丘不能免于刑戮。何能传法后人。
　　祖曰。我师难未起时。密授我信衣．法偈。以显师承。
　　王曰。其衣何在。祖即于囊中出衣示王。王命焚之。五色相鲜。薪尽如故。王即追悔。致礼师子。真嗣既明。乃赦太子。太子遂求出家。
　　祖问太子曰。汝欲出家。当为何事。
　　曰。我所出家。不为别事。
　　祖曰。不为别事。当为何事。
　　曰。当为佛事。
　　祖叹曰。太子智慧天至。必诸圣降迹。即许出家。
　　受具时大地震动。居多灵异。祖乃命之曰。吾已衰朽。安可久留。今以如来正法眼藏传付于汝。汝善护持。流布将来。无令断绝。汝受吾教。听吾偈曰。
　　圣人说知见　　当境无非是　　我今悟真性
　　无道亦无理

　　蜜多闻偈。再启祖曰。信衣宜可传授。
　　祖曰。此衣为难故。假以证明。汝后无难。何假其衣。化被十方。人自信向。祖遂现十八变。放大光明。化三昧火自焚。王及臣民收舍利。起塔供养。

　　第二十六祖不如蜜多尊者

　　南印土德胜王之太子也。既受度得法。至东印土。彼王名坚固。奉外道师长爪梵志。暨尊者将至。王与梵志。同睹白气。贯于上下。王曰。斯何瑞也。
　　梵志预知尊者入境。恐王迁善。乃曰。此是魔之众兆尔。何瑞之有。即鸠诸徒众议曰。不如蜜多将入都城。谁能挫之。
　　弟子曰。我等各有咒术。可以动天地。入水火。何患哉。
　　尊者至。先见宫墙有黑气。乃曰。小难耳。直诣王所。
　　王曰。师来何为。
　　师曰。当度众生。
　　王曰。以何法度。
　　师曰。刚强众生刚强化。柔软众生柔软调。
　　时梵志闻言。不胜其怒。即以幻法化大山在尊者顶上。尊者睹之。返在彼众顶上。梵志等怖惧。投尊者。尊者愍其愚惑。化山遽灭。乃为王演说法要。俾趣真乘。又谓王曰。此国当有圣人而继于我。
　　时有婆罗门子。年已二十。幼失父母。不知名氏。或自言璎珞。故人谓之璎珞童子。游行闾里。丐求度日。若常不轻之类。人问。汝行何急。
　　答曰。汝行何慢。
　　或问。何姓。
　　答曰。与汝同姓。
　　王与尊者同车出见。璎珞童子稽首于前。尊者曰。汝忆往事否。
　　曰。我念远劫中。与师同居。师演摩诃般若。我转甚深修多罗。今日之事。盖契昔因。
　　尊者又谓王曰。此童子非他。即大势至菩萨是也。此圣之后。复出二人。一人化南印土。一人缘在震旦。四五年内。却返此方。遂以昔因。故名般若多罗。遂告曰。如来以正法眼藏付于迦叶。如是展转以至于吾。吾今付汝。汝善护持。流布将来。无令断绝。汝受吾教。听吾偈曰。
　　真性心地藏　　无头亦无尾　　应缘而化物
　　方便呼为智

　　尊者付法已。即辞王曰。吾化缘已毕。当归寂灭。愿王于最上乘。无忘外护。即还本座。跏趺而逝。化三昧火自焚。收舍利。塔而瘗之。即东晋武帝朝也。

　　第二十七祖般若多罗尊者

　　东印土人也。既得法已。行化至南印土。彼王名香至。崇奉佛众。施一无价宝珠。王有三子。其季开士也。尊者欲试其所得。乃以所施珠问三王子曰。此珠圆明。有能及否。
　　第一子月净多罗．第二子功德多罗皆曰。此珠七宝中尊。固无逾也。非尊者道力。孰能受之。
　　第三子菩提多罗曰。此是世宝。未足为上。于诸宝中。法宝为上。此是世光。未足为上。于法光中。智光为上。此是世明。未足为上。于诸明中。心明为上。此珠光明。不能自照。要假智光。光辨于此。既辨此已。即知是珠。既却是珠。即明其宝。若明其宝。宝不自宝。若辨其珠。珠不自珠。要假智珠而辨世珠。宝不自宝。要假智宝以明法宝。然则。师有其道。法宝即现。众生若悟。心珠自明。
　　尊者叹其辨慧。乃复问曰。于诸物中。何物无相。
　　曰。于诸物中。不起无相。
　　又问。于诸物中。何物最高。
　　曰。于诸物中。人我最高。
　　又问。于诸物中。何物最大。
　　曰。于诸物中。法性最大。
　　尊者知是圣人。以时未至。默而待之。及香至王厌世。众皆号绝。唯第三子菩提多罗乃求出家。遂投尊者。尊者即与披剃受具。既观时适至。尊者告之曰。如来以正法眼藏嘱累迦叶。如是展转而至于我。我今付汝。汝善护持。流布将来。无令断绝。汝受吾教。听吾偈曰。
　　心地生诸种　　因事复生理　　果满菩提圆
　　华开世界起

　　尊者付法已。即于座上放大光明。踊身虚空。化火自焚。众收舍利起塔。即宋武帝朝也。

