<!-- { "loadSidebar": true } -->
　　大德。山僧说向外无法。学人不会。便即向里作解。便即倚壁座。舌拄上腭。湛然不动。取此为是祖门佛法也。大错。是你若取不动清净境为是。你即认他无明为即主。古人云。湛湛黑暗深坑。实可怖畏。此之是也。你若认他动者。是一切草木皆解动。应可是道。所以动者是风大。不动者是地大。动与不动。俱无自性。你若向动处捉他。他向不动处立。你若向不动处捉他。他向动处立。譬如潜泉鱼。鼓波而自跃。
　　大德。动与不动是二种境。还是无依道人用动用不动。如诸方学人来。山僧此间作三种根器断。如中下根器来。我便夺其境。而不除其法。或中上根器来。我便境法但夺。如上上根器来。我便境法人俱夺。如有出格见解人来。山僧此间便全体作用。不历根器。大德。到者里。学人著力处不通风。石火电光即过了也。学人若眼定动。即没交涉。拟心即差。动念即乖。有人解者。不离目前。
　　大德。你担钵囊屎担子傍家走。求佛求法。即今与么驰求底。你还识渠么。活拨拨地。秖是勿根株。拥不聚。拨不散。求著即转远。不求还在目前。灵音嘱耳。若人不信。徒劳百年。道流。一刹那间便入华藏世界。入毗卢遮那国土。入解脱国土。入神通国土。入清净国土。入法界。入秽入净。入凡入圣。入饿鬼畜生。处处讨觅寻。皆不见有生有死。唯有空名。幻化空花。不劳把捉。得失是非。一时放却。
　　道流。山僧佛法。的的相承。从麻浴和尚．丹霞和尚．东土道一和尚．庐山踏石头。一路行遍天下。无人信得。尽皆起谤。如道一和尚用处。纯一无杂。学人三百五百。尽皆不见和尚意。如庐山和尚一旦真正顺逆用处。学人不测涯际。悉皆忙然。如丹霞和尚。玩珠隐显。学人来者。皆悉被骂。如麻浴用处。苦如黄檗。近皆不得。如石巩用处。向箭头上觅人。来者皆惧。如山僧今日用处。真正成坏。玩弄神变。入一切境。随处无事。境不能换。但有来求者。我即便出看渠。渠不识我。我便著数般衣。学人生解。一向入我言句。苦哉。瞎秃子无眼人把我著底衣。认青黄赤白。我脱却。入清净境中。学人一见便生忻欲。我又脱却。学人失心。忙然狂走。言我无衣。我即向渠道。你识我著衣底人否。忽尔回头。认我了也。
　　大德。你莫认衣。衣不能动。人能著衣。有个清净衣。有个无生衣．菩提衣．涅槃衣．有祖衣．有佛衣。大德。但有声名文句。皆悉是衣变。从脐轮气海中鼓激。牙齿敲磕。成其句义。明知是幻化。大德。外发声语业。内表心所法。以思有念。皆悉是衣。你秖么认他著底衣为实解。纵经尘劫。秖是衣通。三界循还。轮回生死。不如无事。相逢不相识。共语不知名。令时学人不得。盖为认名字为解。大策子上抄死老汉语。三重五重复子里。不教人见。道是玄旨。以为保重。大错。瞎屡生。你向枯骨上觅什么汁。有一般不识好恶。向教中取意度商量。成于句义。如把屎块子向口里含了。吐过与别人。犹如俗人打传口令相似。一生虚过也。道我出家。被他问著佛法。便即杜口无词。眼似漆突。口如楄檐。如此之类。逢弥勒出世。移寄他方世界。寄地狱受苦。
　　大德。你波波地往诸方觅什么物。踏你脚版阔。无佛可求。无道可成。无法可得。外求有相佛。与汝不相似。欲识汝本心。非合亦非离。道流。真佛无形。真道无体。真法无相。三法混融。和合一处。辨既不得。唤作忙忙业识众生。
　　问。如何是真佛．真法．真道。乞师开示。
　　师云。佛者。心清净是。法者。心光明是。道者。处处无碍净光是。三即一。皆是空名而无实有。如志公作道人。念念心不间断。自达磨大师从西土来。秖是觅个不受人惑底人。后遇二祖。一言便了。始知从前虚用功夫。山僧今日见处与祖佛不别。若第一句中得。与祖佛为师。若第二句中得。与人天为师。若第三句中得。自救不了。
　　问。如何是西来意。
　　师云。若有意。自救不了。
　　云既无意。云何二祖得法。
　　师云。得者是不得。
　　云既若不得。云何是不得底意。
　　师云。为你向一切处驰求。心不能歇。所以祖师言。咄哉丈夫。将头觅头。你言下便自回光返照。更不别求。知身心与祖佛不别。当下无事。方名得法。大德。山僧今时事不获已。话度说出许多不才净。你且莫错。据我见处。实无许多般道理。要用便用。不用便休。
　　秖如诸方说六度万行以为佛法。我道是庄严门．佛事门。非是佛法。乃至持斋持戒。擎油不滟。道眼不明。尽须抵债。索饭钱有日在。何故如此。入道不通理。复身还信施。长者八十一。其树不生耳。乃至孤峰独宿。一食卯斋。长坐不卧。六时行道。皆是造业底人。乃至头目髓脑。国城妻子。象马七珍。尽皆舍施。如是等见。皆是苦身心故。还招恶果。不如无事。纯一无杂。乃至十地满心菩萨皆求此。道流。踪迹了不可得。所以诸天欢喜。地神捧足。十方诸佛无不称叹。缘何如此。为今听法道人用处无踪迹。
　　问。大通智胜佛。十劫坐道场。佛法不现前。不得成佛道。未审此意如何。乞师指示。
　　师云。大通者。是自己。于处处达其万法无性无相。名为大通。智胜者。于一切处不疑。不得一法。名为智胜。佛者。心清净光明。透彻法界。得名为佛。十劫坐道场者。十波罗蜜是。佛法不现前者。佛本不生。法本不灭。云何更有现前。不得成佛道者。佛不应更作佛。古人云。佛常在世间。而不染世间法。道流。你欲得作佛。莫随境缘分别。所以心生种种法生。心灭种种法灭。一心不生。万法无咎。世与出世。无佛无法。亦不现前。亦不曾失。设有者。皆是名言章句。接引小儿。施设药病。表显名句。且名句不自名句。还是你目前昭昭灵灵鉴觉闻知照烛底安一切名句。大德。造五无间业。方得解脱。
　　问。如何是五无间业。
　　师云。杀父．害母．出佛身血．破和合僧．焚烧经像等。此是五无间业。
　　云如何是父。
　　师云。无明是父。你一念心求起灭处不得。如响应空。随处无事。名为杀父。
　　云如何是母。
　　师云。贪爱为母。你一念心入欲界中。求其贪爱。唯见诸法空相。处处无著。名为害母。
　　云如何是出佛身血。
　　师云。你向清净法界中。无一念心生解。便处处不分别。是出佛身血。
　　云。如何是破和合僧。
　　师云。你一念心正达烦恼结使。如空无所依。是破和合僧。
　　云。如何是焚烧经像。
　　师云。见因缘空．心空．法空。一念决定。迥然无事。便是焚烧经像。大德。若如是达得。免被他凡圣名碍。为你秖向空拳指上生实解。根境法中虚捏怪。自轻而退屈。言我是凡夫。他是圣人。秃屡生。有甚死急。披他师子皮。却作野干鸣。大丈夫汉不作丈夫气息。自家屋里物不肯信。秖么向外觅。上他古人闲名句。倚阴博阳。不能持达。逢境便缘。逢尘便执。触处惑起。自无准定。
　　道流。莫取山僧说处。何故。说无凭据。一期间涂尽虚空。如彩画像等喻。道流。莫将佛为究竟。我见犹如厕孔。菩萨罗汉尽是枷锁缚人底物。所以文殊仗剑杀于瞿昙。鸯掘持刀害于释氏。道流。无佛可得。乃至三乘五性。圆顿教迹。皆是一期药病相治。并无实法。设有。皆是相似表显路布文字。差排且如是说。
　　道流。有一般秃子便向里许著功。拟求出世之法。错了也。若人求佛。是人失佛。若人求道。是人失道。若人求祖。是人失祖。大德。莫错。我且不取你解经论。我亦不取你国王大臣。我亦不取你辨似悬河。我亦不取你聪明智慧。唯要你真正见解。
　　道流。设解得百本经论。不如一个无事底阿师。你解得。即轻篾他人。胜负修罗。人我无明。长地狱业。如善星比丘解十二分教。生身陷地狱。大地不容。不如无事休歇去。饥来吃饭。睡来合眼。愚人笑我。智乃知焉。道流。莫向文字中求。心动疲劳。吸冷气无益。不如一念缘起无生。超出三乘。权学菩萨。
　　大德。莫因循过日。山僧往日未有见处时。黑漫漫地。光阴不可空过。腹热心忙。奔波访道。后还得力始到。今日共道流如是话度。劝诸道流。莫为衣食。看世界易过。善知识难过。如优昙华时一现耳。你诸方闻道。有个临济老汉出来。便拟问难。教诸不得。被山僧全体作用。学人空开得眼。口总动不得。懵然不知以何答我。我向伊道。龙象蹴踏。非驴所堪。你诸处秖指胸点助。道我解禅解道。三个两个。到者里不柰何。咄哉。你将者个身心。到处簸两片皮。诳呼闾阎。吃铁棒有日在。非出家儿。尽向阿修罗界摄。
　　夫如至理之道。非诤论而求。激扬铿锵以摧外道。至于佛祖相承。更无别意。设有言教。落在化仪。三乘五性。人天因果。如圆顿之教。又且不然。童子善财皆不求过。大德。莫错用心。如大海不停死尸。秖么担却。拟天下走。自起见障。以碍于心。日上无云。丽天普照。眼中无翳。空里无花。道流。你欲得如法。但莫生疑。展则弥纶法界。收则丝发不立。历历孤明。未曾欠少。眼不见。耳不闻。唤作什么物。古人云。说似一物则不中。你但自家看。更有什么。说亦无尽。各自著力。珍重。
　　师行脚时到龙光。光上堂　师出问。不展锋铓。如何得胜　光据座　师云。大善知识岂无方便　光瞪目云。嗄　师以手指云。者老汉今日败阙也。
　　到三峰　平和尚问。什么处来　师云。黄檗来　平云。黄檗有何言句　师云。金牛昨夜遭涂炭。直至如今不见踪　平云。金风吹玉管。那个是知音　师云。直透万重关。不住青霄内　平云。子者一问太高生　师云。龙生金凤子。冲破碧波流　平云。且坐吃茶　又问。近离甚处　师云。龙光　平云。龙光近日如何　师便出去。
　　到大慈。慈在方丈内坐　师问。端居丈室时如何　慈云。寒松一色千年别。野老枯花万万春　师云。今古永超国智体。三山锁断万重关　慈便喝　师亦喝　慈云。作什么　师拂袖便出。
　　到襄州华严。严倚拄杖作睡势　师云。老和尚瞌睡作么　严云。作家禅客。宛尔不同　师云。侍者。点茶来与和尚吃　严乃唤维那。第三位安排者上座　师问一尼。善来。恶来　尼便喝　师枯棒云。更道。更道　尼又喝　师便打。
　　到翠峰。峰问。甚处来　师云。黄檗来　峰云。黄檗有何言句指示于人　师云。黄檗无言句　峰云。为什么无　师云。设有。无举处　峰云。但举看　师云。一箭过西天。
　　到象田。师问。不凡不圣。请师速道　田云。老僧秖与么　师便喝云。许多秃子在者里。觅什么碗。
