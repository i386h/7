<!-- { "loadSidebar": true } -->
　　心法都如大空即可矣夫处世之心以道家逹观评之但有一尘沙许障碍未行到逍遥之墟出世之心以禅家妙观评之但有一丝毫许萦挂未得入解脱之门不在引喻证据直用此言明理
　　谛思真性之外一切之形皆梦幻也一切之情皆尘垢也一切之縁皆影响也胡足为累是名逹观恢为度门唯明入道之深心可致还源之妙用
　　自念立心无疑而信真功徳大调御学道有应而觉善境界妙吉祥超然絶伦云何不乐
　　当师大逹逍遥于无何之乡勿逐羣迷汨没于梦幻之境意取足用吾皆了知
　　吾今特立安心之法凡三焉大畧兼该包举已述重重教中之理次第足用耳第一无思第二观空第三对治自向意中推演不能笔下敷陈
　　凡一百七十七章

　　法藏碎金録卷十

