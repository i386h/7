<!-- { "loadSidebar": true } -->
　　师回。檗见。便问。来来去去。有甚了期。
　　师曰。只为老婆心切。
　　檗曰。大愚饶舌。待见。痛与一顿。
　　师曰。说什么待见。即今便打。
　　檗曰。者风颠汉却来者里捋虎须。师便喝。檗令参堂去。
　　径山五百众。每日行道念观音。无一人参请。山作书与檗。具言其事。檗令师去。师到径山。装腰直上法堂。山才举头。师便喝。山拟开口。师拂袖便行。寻有僧问山。适来者僧有甚言句便喝和尚。
　　山云。者僧从黄檗来。你要知。自去问他。是时五百众太半分散。
　　洛浦为侍者。不契。辞去。师后云。可中有个赤梢鲤。摇头摆尾向南方去。不知淹杀谁家齑瓮里。
　　师临终时云。吾灭后。汝等勿得灭吾正法眼藏。
　　三圣曰。争敢灭和尚正法眼藏。
　　师曰。向后忽有人问。汝向伊道什么。圣便喝。
　　师曰。谁知吾正法眼藏向者瞎驴边灭。
　　赞曰。
　　广厦梁　　清庙器
　　刮霜面　　冷焰逼人
　　伏兽威　　腥风卷地
　　见睦州始学跳篱蓦墙
　　掌黄檗便解搀行夺市
　　报冤六十棒　　向大愚肋下筑拳
　　喝散五百僧　　使径山胸中短气
　　展三玄戈甲　　遍地髑髅寒
　　示四种科拣　　平地波涛起
　　炎天飞雪雹　　单明向上机筹
　　赤脚骤冰棱　　自是一般标致
　　惜正法眼藏　　灭向三圣瞎驴边
　　知赤梢鲤鱼　　淹杀谁家齑瓮里
　　赞之者拔舌泥犁
　　毁之者洋铜沸屎
　　遣风余烈。继百世犹有存焉。求鸾胶续弦。则远之远矣。

　　兴化奖禅师

　　师讳存奖。魏州人。初见临济。济令师为侍者。济问新到。甚处来。
　　曰。銮城。
　　曰。有事相借问。得么。
　　曰。新戒不会曰。打破大唐国。觅个不会人难得。参堂去。
　　师问。适来新到是成褫伊那。
　　济曰。我谁管你成褫不成褫。
　　师曰。和尚即解将死雀就地弹。不解将一转语盖覆却。
　　济曰。你又作么生。
　　师曰。请和尚作新到。
　　济遂曰。新戒不会。
　　师曰。却是老僧罪过。
　　济曰。你语藏锋。师拟议。济便打。
　　至晚。济又曰。我今日问新到。是将死雀就地弹。就窠里打。及你出得语。又喝起。向青云里打。
　　师曰。草贼大败。济便打。
　　师后到三圣。请为首座。常曰。我向南方行脚一遭。拄杖头不曾拨著一个会佛法底。
　　圣闻得。问曰。你具什么眼。师便喝。
　　圣曰。须是你始得。
　　大觉闻。乃云。作么生得风吹入大觉门来。
　　师后到大觉。请为院主。一日。觉唤曰。我闻你道。向南方行脚一遭。拄杖头不曾拨著一个会佛法底。你具什么眼。师便喝。觉拈棒。师拟议。觉便打。师又喝。觉又打。
　　次日。师从法堂过。觉召。院主。我直下不疑你昨日两喝。你试说看。
　　师曰。我于三圣师兄处得个宾主句。总被师兄折倒了也。与某甲个安乐法门。
　　觉曰。者瞎汉。来者里纳败缺。卸下衲衣。痛打一顿。师于言下荐得临济先师在黄檗处吃棒底道理。
　　后开堂拈香云。此一炷香。若为三圣。三圣为我太孤。若为大觉。大觉为我太赊。不如供养我临济先师。
　　云居住三峰时。师问曰。权借一问以为影草时如何。居无对。
　　师曰。想和尚答者话不得。不如礼拜了退。
　　后二十年。居云。如今思量当时。不消道个何必。
　　后遣化主到师处。师曰。和尚住三峰时。老僧问伊话。答不得。如今道得也未。
　　主举前话。师曰。兴化则不然。争如道个不必。
　　僧问师曰。四方八面来时如何师曰。打中间底。僧作礼。
　　师曰。兴化今日赴个村斋。中路遇一阵卒风暴雨。却去古庙里避得过。
　　示众曰。我闻长廊下也喝。后架也喝。诸子。莫盲喝乱喝。直饶你喝得兴化上三十三天。却扑下来。一点气也无。待兴化苏息起来。款款地向你道未在。何故。我未曾向紫罗帐里撒真珠与你诸人。在虚空里胡喝作什么。
　　师谓克宾维那曰。汝不久当为唱导之师。
　　宾曰。不入者保社。
　　师曰。会了不入。不会不入。
　　宾曰。总不恁么。
　　师便打。乃白众云。克宾维那法战不胜。罚钱五贯。设饡饭一堂。仍不得吃饭。即赶出院。
　　师见同参来。才上法堂。师便喝。僧亦喝。行三两步。师又喝。僧亦喝。师近前拈棒。僧又喝。师云。你看。者瞎汉犹作主在。僧拟议。师便打。直打下法堂。
　　时有僧问。者僧有甚触忤和尚。
　　师云。是伊适来也有权。也有宝。也有照。也有用。及乎将手向伊面前横两横。便去不得。似者般汉。不打更待何时。
　　僧问。宝剑知师藏已久。今日当场略借看。
　　师曰。不借。
　　曰。为什么不借。
　　师曰。不是张华眼。徒窥射斗光。
　　曰。用者如何。
　　师曰。横身当宇宙。谁是出头人。
　　同光帝问师。朕收中原获一宝。未有人酬价。
　　师云。借陛下宝看。帝以手引幞头脚示之。
　　师云。君王之宝。谁敢酬价。
　　帝大悦。赐衣．号。不受。乃赐马。师骤马忽惊。坠地伤足。凭柺子行。问僧曰。还识老僧否。
　　曰。争得不识和尚。
　　师曰[跳-兆+戾]。脚法师说得行不得。
　　赞曰。
　　临济的儿　　三圣首座
　　热喝似雷奔
　　粗胆如天大
　　皮下无血　　见大觉吃痛棒荐得先师
　　板齿生毛　　到云居借一问以为影草
　　赴村斋遇暴风卒雨　　古庙里谁云亸得浑身
　　向南方探虎穴魔宫　　拄杖头未曾拨著一个
　　扬声止喝　　紫罗帐里撒明月珠
　　有眼无筋　　幞头脚边辨君王宝
　　勘同行将手横面门两上　　死伎已穷
　　打克宾出院罚饡饭一堂　　欺人不少
　　借宝剑当场看　　光射斗窥遇生盲
　　将死雀就地弹　　语藏锋功难补过
　　对龙颜。乘御马。虽得一场荣[跳-兆+戾]。双脚穷祖道。尽力行之不到。

　　南院颙禅师

　　师嗣兴化。河北人。法讳慧颙。俗名宝应。师上堂曰。诸方只具啐啄同时眼。不具啐啄同时用。
　　僧便问。如何是啐啄同时用。
　　师曰。作家不啐啄。啐啄同时失。
　　曰。此未是学人问处。
　　曰。汝问处作么生。
　　曰。失。师便打。僧不肯。
　　示众云。赤肉团上。壁立千仞。
　　时有僧出问。赤肉团上。壁立千仞。岂不是和尚语。
　　师云。是。僧便掀倒禅床师云。你看者瞎汉乱做。僧拟议。师便打趁出院。
　　僧问。二王相见时如何。
　　曰。十字街头吹尺八。
　　又问。从上诸圣向甚处去。
　　曰。不上天堂。则入地狱。
　　曰。和尚又作么生。
　　曰。还知宝应落处么。僧拟议。师打一拂。
　　师问僧。近离甚处。
　　曰。襄州。
　　曰。是什么物恁么来。
　　曰。和尚试道看曰。适来礼拜底。
　　曰。错。
　　曰。礼拜底错个什么。
　　曰。再犯不容。
　　曰。三十年弄马骑。今被驴扑。瞎汉。参堂去。
　　僧问。人逢碧眼时如何。
　　曰。鬼争漆桶。
　　僧问。古殿重兴时如何曰。明堂瓦插檐。
　　僧曰。恁么则庄严毕备去也。
　　曰。斩草蛇头落。
　　僧问。瞥喜瞥嗔时如何。
　　曰。倾湫倒嶽。
　　僧问。如何是无缝塔。
　　曰。七花八裂。
　　曰。如何是塔中人。
　　曰。头不梳。面不洗。
　　僧问。祖意教意。是同是别。
　　曰。黄尚书．李仆射。
　　曰。意旨如何。
　　曰。牛头向北马头南。
　　师问僧。近离甚处。
　　曰。龙兴。
　　曰。发足莫离叶县也无。僧便喝。
　　曰。好好问汝。又发恶作么。
　　僧曰。唤作恶发。得么。
　　师却喝曰。你既恶发。我也恶发。近前来。我也没量罪过。你也没量罪过。瞎汉。参堂去。
　　赞曰。
　　一语定纲宗　　作家不啐啄
　　兴化的子　　冰檗胸怀
　　临济亲孙　　麟龙头角
　　赤肉团上壁立千仞　　掀禅床棒打瞎驴
　　十字街头相见二王　　吹尺八声乱雅乐
　　诸圣甚处去　　谩云入地狱不上天堂
　　何物恁么来　　灼然弄马骑今被驴扑
　　一机一境　　换斗移星
　　瞥喜瞥嗔　　倾湫倒嶽
　　头不梳面不洗　　塔中人描画未全真
　　马向北牛向南　　祖教意搏量俱是错
　　从游老作　　与廓侍者一再同参
　　弄出小家　　随龙兴僧递相发恶
　　殚千圣眼。拟觅踪由。白日青天。风雷雨雹。

　　风穴沼禅师

　　师讳延沼。余杭刘氏子。初游讲肆。习止观。弃去。谒镜清。清问。近离甚处。
　　曰。自离东来。
　　曰。还过小江也无。
　　曰。大舸独飘空。小江无可济。
　　曰。镜水秦山。乌飞不度。且莫道听途说。
　　曰。沧溟尚怯艨[舟*侖]势。列汉飞帆渡五湖清竖拂子云。争奈者个何。
　　曰。者个是什么。
　　曰。果然不识。
　　曰。出没卷舒。与师同用。
　　曰。杓卜听虚声。熟睡饶噡语。
　　曰。泽广藏山。理能伏豹。
　　曰。赦罪放愆。速须出去。
　　曰。出去即得。便去。
　　北游襄沔。依止华严。严问曰。我有牧牛歌。辄请阇梨和。
　　师曰。羯鼓掉鞭牛豹跳。远村梅树觜虑都。
　　后见南院。院问师。南方一棒作么商量。
　　曰。作奇特商量。却问。此间一棒作么商量。
　　院横按拄杖云。棒下无生忍。临机不见师。师于言下大悟。出世风穴。嗣南院。
　　僧问。古曲无音韵。如何和得齐。
　　曰。木鸡啼子夜。刍狗吠天明。
　　僧问。如何是和尚家风。
　　曰。鹤有九皋难翥翼。马无千里谩追风。
　　示众云。若是上流。各有证据者。略赴个程限。未证据者。各自英雄。当处出生。随处灭尽。如爆龟纹。爆即成兆。不爆成钝。欲爆不爆。直下便捏。
　　郢州牧请就衙升座云。祖师心印。状似铁牛之机。去即印住。住即印破。只如不去不住。印即是。不印即是。
　　时有卢陂长老出问。某甲有铁牛之机。请师不搭印。
　　曰。惯钓鲸鲵澄巨浸。却嗟蛙步[馬*展]泥沙。
　　陂伫思。师喝曰。长老何不进语。
　　陂拟议。师打一拂云。还记得话头么。试举看。陂拟开口。师又打一拂。
　　牧主曰。佛法与王法一般。
　　师曰。见什么。
　　主曰。当断不断。返招其乱。师便下座。
　　僧问。如何是佛。
　　曰。如何不是佛。
　　曰。未晓玄言。请师直指。
　　曰。家住海门东。扶桑最先照。
　　僧问。有无俱无去时如何。
