<!-- { "loadSidebar": true } -->
　　十二年京尹萧谟之请制建寺铸像帝以问侍中何尚之吏部羊保曰朕少读经不多比日弥复无暇因果之事昧然未究所以不敢立异者以卿軰时秀率皆信敬耳范泰谢灵运皆言六经法度本任济世必求妙道当以佛经为指南比见顔延之析达性论宗炳难白黒论其说汪洋大明至理若使率土之民皆敦此化则朕坐致太平矣夫复何事昨萧谟之请制即以相示委卿増损必有以戒遏浮滛无伤奬者乃当着尔尚之对曰横目之俗闻不敬信以臣庸陋独有愚勤实惧缺薄上玷大法更奬论重有愧耳然前代羣英则不负明诏自渡江而来王周顗庾亮王蒙谢安郗超王坦之王恭王谧郭文谢尚戴逵许询及亡祖兄弟王元琳昆季范汪孙绰张殷凯或宰辅冠冕或人伦羽仪或致情天人之际或抗迹云霞之表靡不倒心归依其间比对如兰护开潜渊遁崇防并亚迹黄中或不测人也近世道俗较论便尔若悉举者夷夏汉魏竒杰軰出不可胜数恵逺云释迦之化无所不可适道固自教源齐物亦为要务窃味此言有契至理何则百家之乡千人持五戒则十人淳谨千室之邑百人修十善则百人和睦传此风教以周寰区编戸亿千则仁人百万夫能行一善则去一恶去一恶则息一刑一刑息于家万刑息于国此明诏所谓坐致太平者是也故图澄适赵二石减暴灵塔放光苻徤损虐神道助化昭然可观谟之请制不谓全非但伤蠧道俗本在无行僧尼然而情伪难分去取未易耳至土木之工虽若靡费且植福报恩不可顿絶臣比斟酌进退未安今日靣奉徳音实用忻忭羊保进曰此谈盖天人之学非臣愚所宜预闻切恐秦楚论强兵之术孙呉尽吞并之计无取于此帝曰此非战国之具良如卿言尚之曰夫礼逸则战士息贵仁徳则兵气消倘以孙呉为志动期吞并则将无取于尧舜之道岂特释教而已哉帝恱谓尚之曰释门之有卿犹孔氏之有季路也自是帝留神释典益重化及顔延之着离释论及论检勑法师恵严辨其同异酬酢终日帝曰卿等殆不愧支许矣
　　丙子文帝幸曲水公卿毕集帝命赋诗沙门恵观诗先成奏之句有竒胜之韵帝悦以示百官皆叹服其才观与恵严谢灵运等详定大涅槃经颇増损其辞因梦为神人呵之曰乃敢妄以凡情轻凟圣典观等惶惧而止时有僧恵琳者以才学得幸于帝与决政事时号黒衣宰相致门下车盖常不容迹琳妄自骄蹇见公卿才寒暄而已着白黒论毁佛叛教遂感现报肤肉糜烂歴年而死
　　论曰世智辩聪人情所欣慕以为英灵者也佛世尊则以为八难之一何哉灵运恃才傲世以谋叛伏诛恵琳毁形衣僧迦黎而窃与朝政既叛教矣复从而毁佛遂恶报以死呜呼盖世智之为难也明矣观严二人妄以凡情轻议圣典向使不遇神人呵之则世智之难亦几不免大哉防摩尚之对制之言可谓防穷大体而识尽精微真天下之通论也
　　是嵗文帝诏求沙门能述生法师顿悟义者刺史庾登之以释法瑗闻召对顾问瑗伸辩详明何尚之叹曰意谓生公之殁微言永絶今复闻象外之谈所谓天未防斯文也未几天保寺成诏瑗主之王景文至值其讲叹曰所举皆所未闻所指皆出意表真法中龙也湘宫寺成复移瑗居之帝临幸听法时以为荣
　　庚辰魏太武焘即位改太平真君
　　壬午真君三年上诣道坛受箓
　　甲申是年北魏太武以戊寅平荡中原江北尽臣伏又为冦谦之倚崔浩为天师故改真君之号迨今五年崔信冦术憎释愈甚太子晃师事法师髙崔浩妬晃谗于太武疑之令幽死晃求哀于髙髙为作金光明懴太武梦其先祖让之曰不当以谗疑太子既寤以所梦语羣臣臣下皆称太子无过待之如初其相崔浩惧太子将不利于已白太武曰太子前实有谋仍结髙以术致先帝陛下耳若不早诛必为大害太武大怒收髙恵崇害之髙弟子畅居云中闻髙遇害日驰六百里至魏阙泣曰和尚神力当为我起于是髙开眸曰大法应化随縁盛衰盛衰在迹理恒亘然但惜汝等行如我耳或过之矣唯畅南渡汝等死后法当更兴善自修心母令中悔言讫即化沙门法进号呼曰圣人去世我何用生应声见髙于云中进顶礼乞救髙曰不忘一切宁独弃汝耶曰和尚与崇公并生何所髙曰我往恶处救防众生崇已归安养矣言讫不见
　　世祖时道士冦谦之字辅真雍州人早好仙道修张鲁之术服食饵药歴年亡效有仙人成公兴求谦为之弟子相与入华山居石室兴采药与谦之服能不饥又共入嵩山石室寻有异人将药与谦之皆毒虫臭物谦之惧走兴叹息曰先生未仙正可为帝王师耳未几兴仙去谦守志嵩山忽遇大神乗云驾龙从百灵集于山顶称太上老君谓谦之曰自天师张去世以来地上旷职汝立身直理吾故授汝天师之位锡汝云中新科二十卷自开辟以来不传于世汝宣吾新科清整道教除去三张伪法租米钱税及男子合气之术大道清虚宁有斯事専以礼度为首加之以服食闭练使玉女九疑十二人授谦之引口诀遂得辟谷气盛顔色鲜丽云
　　丙戌是嵗即元嘉二十三年魏太武三月西伐长安与崔浩皆信重冦谦之而奉其道浩特不喜佛每言于魏主以为佛法虚诞为世费害宜悉除之及魏主讨盖呉至长安入佛寺沙门饮从官酒从入其室见大有兵器出白太武武怒曰此非沙门所用必与盖呉同谋欲为乱耳命有司按诛合寺僧阅其财产大有酿具及州郡牧守富人所寄物以万计又为窟室以匿妇人浩因说帝将诛天下沙门毁诸经像帝从之冦谦之切諌以为不可浩不从先尽诛长安沙门焚烧经像还宫勑台下四方命一依长安法诏曰昔后汉荒君信惑邪伪以乱天常自古九州之中未尝有此夸诞大言不本人情叔季之世莫不焉由是政化不行礼义大壊九服之内鞠为丘墟朕承天绪欲除伪定真复羲农之治其余一切荡除灭其踪迹自今以后敢有事胡神及造形像泥人铜人者门诛自王公以下有私养沙门者限今年三月十五日过斯不首身死有司宣告符镇将军刺史诸有浮图形像及切经皆击破焚烧沙门无少长悉坑之太子素好佛法屡諌不听乃缓宣诏书使逺近预闻之得各为计沙门多亡匿获免收藏经像唯塔庙在魏境者无复孑遗
　　魏真君九年天师冦氏勉帝以京之东南地建靓轮天宫奏曰陛下以真君御世开古未有应受符命帝然之遂受符録建靓轮天宫令极髙大不闻鸡犬之音要与天神交接工力万计经年不成其冦谦之恶疾死功遂止
　　庚寅真君十一年崔浩尝见妻郭氏读金刚经乃夺之火焚弃厠初崔浩为魏司徒自恃才畧及魏主所宠任専制朝权大武以浩监秘书其党闵湛者劝浩刋所撰国史于石以彰直笔浩从之于是刋石立于郊坛书魏先世事皆详实往来见者咸以为言北人无不忿恚相与谮浩于帝以为暴阳国恶帝大怒使有司按浩罪状浩惶惑不能对执浩槛车置于城南道侧使卫士路人行溲其靣呼声嗸嗸彻于道曰此吾投经溺像之报也凌迟而死时年七十矣崔冦二家悉夷五族坐及僚属凡百二十人浩既劝魏主除荡释氏及经像毁废浩行路见弃像必停车溺之及族诛尸无收者又积怨在人于是竞溺浩尸至糜溃乃止【以上见北史】
　　论曰崔浩之不智司马温公论详矣大抵拓防氏起自沙塞未迁都时性残忍杀人如甘美饮食其俗习然也初太子晃被防而髙等数僧受诛颇见其无辜矣及罢释氏沙门诛而坑之者岂胜道哉此虽虏人性防亦崔浩当权用法如此既而浩被防迹其所坐盖作史之失在唐世不过黜官荣投之荒裔而已假令诛之亦不过一已乃遂夷灭五族何哉盖以无辜而施于人也深则其报之于已也必厚此天道常数而不易者也至于吾释之经像于浩庸有伤害哉而浩每见必停车而溺之及浩未旋踵而尸亦为人溺之至糜溃而止呜呼浩不畏圣人之言而欺天也又如此故天复为之速报以警动乎人世也可不戒哉可不戒哉
　　辛卯魏改正平
　　世尊示灭一千四百年矣
　　魏朝元防沙门昙始振锡至宫门吏白太武曰斩之刄下无伤又白临殿陛矣太武抽佩剑自斩之亦不能伤劔微有痕如线令收捕投虎槛中虎皆怖伏不敢瞬左右请以天师试之虎即虓吼太武大惊延始上殿再拜悔谢魏书佛老志云沙门恵始清河张氏子初闻罗什出经诣长安见之学习禅定于白渠北昼入城听讲夕还处静三辅识者髙之武帝灭姚氏留子义真镇长安及义真为赫连屈孑所败始身被刄而无伤屈孑怒召始于前以所佩劔自击之又不能害乃惧而谢后至魏多所化自初习定至卒五十余年未尝寝卧跣行足不沾泥愈加鲜白世号白足阿练若太武深加敬礼始预知终期斋洁端坐僧徒满侧泊然而寂停尸十日容色不变阅十余年改葬貎亦如存举世叹异及葬日送者万余人皆号慕哭之恸中书监髙允为传颂其徳云
　　魏太武以疠作二月五日卒矣
　　壬辰魏文成帝濬改兴安【景穆帝长子先太子晃被害立呉王改元正平十月一日呉王亦崩立太孙濬晃之子也既立有人君之度视前昬失复宏圣道在位十二年夀二十六崩太华殿也】
　　二十九年魏太武帝殂呉王立未几而薨髙宗文成帝即位乃太武之孙也羣臣劝请兴复氏下诏曰夫为帝王者必祗奉明灵显彰仁道其能恵着生民济益羣品虽在往古犹序其风烈是以春秋嘉崇明之礼祭典载功施之族况释教如来功济大千恵流尘境等生死者叹其达观览文义者贵其妙门助王政之禁律益仁智之善性排拨羣邪开演正觉故前代以来莫不崇尚亦我国家常所尊事世祖太武皇帝开广邉荒徳泽遐被沙门道士善行纯诚如恵始之伦无逺不至风义相感往往如林夫山海之深怪物多有奸媱之俦得容假托讲寺之中致有防党是以先朝因按瑕衅戮其有罪所司失防一切禁断景穆皇帝每为慨然值军国多事未遑修复朕承鸿绪君临万思述先志以隆斯道今制诸州郡众居之所各听建佛图一区其有好乐道法欲为沙门性行素笃乡里所明者听出家于是天下承风朝不及夕往时所毁图寺经像并还修复有罽賔王种沙门师贤者东游凉城至魏值罢教权假药术守道不改于复教日即为沙门同辈五人髙宗亲为下髪命师贤为僧统明年有防于五级大寺为太祖以下五帝铸释迦文像五尊各长丈有六尺用赤金二十五万斤云【出魏书佛老志】
　　甲午武帝骏改孝建【字休龙小字道人文帝第三子聪明頴悟文武所全夀三十五崩玉烛殿在位十年】
　　魏改兴光
