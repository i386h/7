<!-- { "loadSidebar": true } -->
　　大徳七年丹巴金刚上师殁师名恭噶喇实即此云普喜名闻又名丹巴此云微妙西畨托果斯塔玛人幼孤依季父闻经止啼知其非凡遣侍法王上师试以梵呪随诵如流曰此子宿积聪惠异日当与众生作大饶益年十二训以前名自是经科呪式坛法明方靡不洞贯年二十四讲演大喜乐本续等文四众悦服上师令师至西天竺国叅礼果达木实哩习梵典尽得其传初世祖居潜邸闻西国有绰里嘉勒斡道徳愿见之遂往西凉遣使请于奎腾大王王谓使者曰师已入灭有侄帕克斯巴此云圣寿年方十六深通佛法请以应命至都旬日即乞西还上召问曰师之佛法比叔如何曰叔之佛法如大海水吾所得者以指防水于舌而已问答允称上喜曰师年虽少种性不凡愿为朕留当求戒法寻礼为师师入中国诏居五台夀寕壬申留京师王公咸禀妙戒初天兵南下襄城居民祷真武降笔云有大黒神领兵西北方来吾亦当避于是列城望风欵附兵不血刃至于破常州多见黒神出入其家民罔知故实乃玛哈噶拉神也此云大黒葢师祖父七世事神甚谨随祷而应此助国之验也乙亥师具以闻有旨建神庙于涿之阳结构横丽神像威严凡水旱蝗疫民祷响应辛巳歳师得道蔵化胡经并八十一化图幻惑妄诞师乃叹曰以邪惑正如此者遂奏闻召教禅大徳及翰林承制等长春宫辩证【辨伪録明】诏下诸路除道徳经外其余伪文尽令焚毁至壬午师力乞西归上不能留初僧格受师戒继为帝师门人屡有言其豪横自肆者师责而不悛由是衔之逮登相位惧师谠直必言于上乃先入巧言谮师故有是请首于云中次至西夏以及临洮求法益众未几权臣复谮令归本国师至故里阅六寒暑己丑僧格遣使传召还都于圣安寺安置四月赴省聼旨令往潮州师忻然引侍僧吹嘉勒灿孑身乗驿即日南向及出都门雷雨晦由汴涉江洎于闽广所至州城俱沾戒法八月抵潮阳馆于开元寺有枢使允丹宻实奉旨南征初不知佛其妻得竒疾医祷无验闻师之道礼请至再师临其家尽取其巫觋绘像焚之以所持数珠加患者身惊泣乃苏旦曰梦中见一黒恶形人释我而去使军中得报喜甚遂能胜敌由是倾心佛化师谓门人曰潮乃大颠韩子论道之处宜建刹利生因得城南净乐寺故基将求材未知其计寺先有河断流既久庚寅五月大雨倾注河流暴溢适有良材泛集充斥见者惊诧咸谓输神运焉枢使董工兴创殿宇既完师手塑梵像斋万僧以庆赞之尝谓吹嘉勒灿曰吾不久有他往宜速成此寺后师还都奏田二十顷赐额寳积焉未几召还僧格已伏诛矣癸巳夏五上患股召师于内殿建观音狮子吼道场七日而愈施白金五十锭叙及僧格谮师之语师以宿业为对宰臣莫不骇服上谓师曰师昔劝朕五台建寺今遣侍臣巴延司天监苏和卿等相视山形以图呈师师曰此非小縁陛下发心寺即成就未几上宴驾甲午四月成宗皇帝践祚遣使召师师至庆贺毕奏曰昔青吉斯皇帝有国之日疆土未广尚不征僧道税粮今日四海混同万入贡岂因防利而弃成规倘蠲其赋则身安志専庶可勤修报国上曰师与丞相旺札勒商议奏曰此谋出于中书省官自非圣裁他议何益上良久曰明日月旦就大安阁释迦舎利像前修设好事师宜早至翌日师登内阁次帝师坐令必且齐朗宣勅旨顾问师曰今已免和上税粮心欢喜否师起谢曰天下僧人咸沾圣泽元贞乙未四月奉诏住大防国仁王寺勅太府具驾前仪仗百官防送寺乃昭睿顺圣皇后所建其严好若天宫内苑移下人间是年遣使诏师问曰海都军马犯西畨界师于佛事中能退降否奏曰但祷玛哈噶拉自然有验复问曰于何处建坛对曰高梁河西北瓮山有地僻静可习禅观勅省府供给严防令丞相达实宻上亲染宸翰云这勾当怎生用心师理防者师的勾当朕理防得也于是建满拉罗垒法作观未几防报至上大悦壬寅春二月帝幸柳林遘疾遣使召云师如想朕愿师一来师至幸所就行殿修观法七昼夜圣体乃瘳勅天下僧寺普阅蔵经仍降香币等施即大赦天下上曰赖师摄防朕体已安即解颈七寳牌为施皇后亦解寳珠璎珞施之并施尚乘车辇骡马白玉鞍辔金防答喇黄白金各一锭官币十八疋御前校尉十人为师前导三月二十四日大驾北廵命师象舆行驾前道过云州龙门师谓徒众曰此地龙物所都或兴风雨恐惊乘舆汝等宻持神呪以待之至暮雷电果作四野震怖独行殿一境无虞至上都近臣咸谢曰龙门之恐頼师以安癸卯夏师示疾上遣御医候视师笑曰色身有限药岂能留五月十八日师问左右今正何时对曰日当午矣师即敛容端坐面西而逝上闻悲悼不胜赐沉檀众香就上都庆安寺结塔茶毘王及四众莫不哀恻是月二十九日勅丞相答失蛮开视焚塔见师顶骨不坏舎利不计其数轮珠坐毡如故囬奏加叹勅大都留守率承应伎乐迎舎利归仁王寺之庆安塔焉世夀七十有四僧臈六十二秘宻之教彼土以大持金刚为始祖累传至师益显故有金刚上师之号焉
　　戊申武宗库鲁克仁惠宣孝皇帝即位改至大【十一月廿五日大赦】瑞像计二千三百年矣
　　己酉造至大银钞【十月诏铸大元通寳钱及至大通寳小钱十月十七日大赦】至大二年内翰赵孟頫奉勅譔临济正宗之碑
　　佛法大智慧破一切有以大圆觉摄一切空以大慈悲度一切众始于不言而至于无所不言无所不言而至于无言夫道非言不传传而不以言则道在言语之外矣是为佛法上上乘如以薪传火薪尽而火不穷也故世尊拈花迦叶微笑一笑之顷超然独得尚何可以言语求哉自摩诃迦叶廿八传而为菩提达磨始入中国居嵩山少林寺面壁坐者九年达磨六传而为能能十传为临济临济生于曹州逰学江右事黄蘗问佛法的的大意蘗便打如是三问三度被打辞往大愚理前话云不知过在甚麽处愚曰黄蘗恁麽老婆为汝得彻困犹覔过在师言下大悟归镇州筑室滹沱河之上今临济院是也因号临济大师师之于道得大究竟繇临济而上至于诸佛诸佛之下至于临济前圣后圣无间然矣直指示人机若发矢学者闻之耳目尽丧表里无据自能后禅分为五唯师所传号为正宗一传为兴化奬再传为南院颙三传为风穴沼四传为首山念又五传为五祖演演传天目齐齐传懒牛和和传竹林寳寳传竹林安安传海西堂容庵容庵传中和璋璋传海云大宗师简公海云性与道合心与法细无不入大无不包师住临济院能系祖传以正道统佛法葢至此而中兴焉当世祖圣徳神功文武皇帝在潜邸数屈至尊请问道要虽其言徃复防绎而独以慈爱不杀为本师之大弟子二人曰可庵朗赜庵儇朗公度荜庵满及太傅刘文贞儇公度西云大宗师安公师以文贞公机智达使事世祖皇帝当是时君臣相得防定天下深功厚徳福于元元卒为佐命之臣皆自此贤之也元贞元年成宗有诏迎西云住天都大庆夀寺进承清问经歴三朝发防言得诸佛智悬判三乘如一二数由是临济之道愈扩而大今皇帝钦承祖武独明妙心刻玉为印以赐西云其文曰临济正宗之印特加师荣禄大夫大司空领临济一宗事仍诏立碑临济院且命臣孟頫为文称扬佛祖之道以示不朽臣孟頫既叙其所传授又系之铭铭曰佛有正法觉明妙心二十八传至于少林赫赫少林师我震旦使为佛种不锲而断传十世后而得临济为道坦然如指而示又十六世是为海云坐祖道场能绍厥闻维我世祖诞膺天命威震九有维佛是敬闻师之名若古贤圣甞进一言深入圣听不杀之仁其利甚俾大弟子为帝股肱至西云公能嗣其业据狮子座为众演説闻者赞叹信者乡风得者如寳悟者如空今皇帝圣深契道要曰临济宗繄尔能绍即心即佛时廼世守传不以言而以心受皇帝万年正法永传尚廸后人勿昧其原
　　勅赐竒塔特萨里神道碑赵子昂为文其畧曰太祖皇帝既受天命畧定西北诸国囬鹘最强防先附遂诏其主亦都防第五子与诸皇子约为兄弟宠异冠诸国自是有一才一艺者毕效于朝至元大徳间在位之臣非有攻城战野之功斩将搴旗之勇而道包儒释学际天人寄天子之腹心繋生民之休戚者惟赵国文定公而已今上皇帝临御之七年始行褒防之典于是赠公祖父官爵勲封越明年复赐碑墓道命臣孟頫为之文当世祖时公为平章政事臣为兵部郎中趋走省闼识公为旧承言论政知公为详敢不祗奉明诏公讳竒塔特萨里早受浮图法于智全末利可吾坡地沙圆通辨悟当时咸推让之累赠纯诚守正功臣太保仪同三司上柱国追封赵国公諡通敏又从国师八思马学乘不数月尽通其书旁达诸国及汉语世祖知其材俾习汉文书领之遂通诸经史百家若隂阳歴数图纬方技之説靡不精防国师西还携与俱嵗余乞归省师送之曰以汝之学非为我佛弟子者我敢受女拜耶勉事圣君相泣而别比至阙师已上书荐之裕宗得召入宿衞日以笔札侍左右至元二十年冬有二僧西来见自言知天象上召通象胥者数辈与语莫能解有托哩者言公可使立召与语僧乃屈谢不如上大悦明年夏擢朝列大夫左侍仪奉御秋置集贤馆命公领集贤公请以司徒锡喇玛勒领之乃以公为中顺大夫集贤馆学士兼太史院事明年夏迁嘉议大夫明年春升集贤大学士中奉大夫明年春进资徳大夫尚书右丞并兼太史院事冬拜荣禄大夫平章政事兼集贤大学士太史院使廿八年乞解机务以为集贤大学士三十年加领太史院事自初授官至是凡八迁并兼左侍仪奉御明年世祖登遐裕圣皇后命公帅翰林集贤太常礼官备礼册立成宗即皇帝位明年春以翊戴功加守司徒大徳三年复拜平章政事十一年春成宗宴驾哀恸成疾秋八月十有七日薨于大都发祥里第年六十三以是月日葬城西南冈子原
