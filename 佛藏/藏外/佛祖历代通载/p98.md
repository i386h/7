<!-- { "loadSidebar": true } -->
　　丙辰礼衮噶诺尔布喇实嘉勒灿巴勒藏布为帝师勅建旃檀瑞像殿记翰林承旨程钜夫撰文曰葢闻道非有象作易者必拟诸形容法本皆空度世者暂资于色相谓如指空为镜不若以镜而喻空即树占风将使识风而忘树是以双林付嘱舎利以凡圣而徧分千辐经行足迹亘古今而常在非神通于幻境实方便于迷津所谓由自以防心即心而即佛者也旃檀瑞像者佛之真像也其犹万影沉江如如不异孤光透隙一一皆圆夫岂择地而容葢以随縁而应望梅林而止渇靡不同沾泛竹叶以言归谁堪共载惟我圣天子道跻先圣慈等觉皇祝长乐之春秋恒依佛地企如来之嵗月坐阅人天爰命集贤大学士李衎及教禅耆徳叙具本末乃云释迦如来净饭王太子生于甲寅四月八日是为成周昭王二十四年既生七日佛母摩耶夫人往生忉利至四十二年太子弃位出家修道穆王三年癸未道成八年辛卯思报母恩遂升忉利天为母説法优阗王自以久失瞻仰欲见无从乃刻旃檀为像目犍连虑有缺陋谬躬以神力摄三十二匠升忉利天谛观相好三返乃得其真既成国王臣民奉之犹真佛焉及佛自忉利天复至人间王率臣庶同往迎佛此像腾步空中向佛稽首佛为摩顶授记曰我灭度千年之后汝从震旦广利人天由是西土一千二百八十五年兹六十八年凉州十四年长安一十七年江南一百七十三年淮南三百六十七年复至江南二十一年汴梁一百七十七年北至燕京居今圣安寺十二年北至上京大储庆寺二十年南还燕宫内殿居五十四年大元丁丑歳三月燕宫火尚书舒穆噜公迎还圣安寺居今五十九年而当世祖皇帝至元十二年乙亥遣大臣博啰等四众备法驾仗衞音伎奉迎万夀山仁智殿丁丑建大圣万安寺二十六年己丑自仁智殿奉迎于寺之后殿世祖躬临大作佛事计自优阗王造像之嵗至今诏述延祐三年丙辰凡二千三百有七年噫四大海中顿觉业风之息一弹指顷不知贤刼之过嘉与含灵从兹安于是集贤大学士臣颢以所述上闻有旨授臣钜夫为之记夫谨奉诏言曰古之圣人教民报本追逺之道而于祭祀之礼庙则木为之主祭则孙为之尸后也乃有像设焉而不知其所由始由斯观之其原于西域之俗也与夫佛为世出世间之尊又何竢于赞述然欲知佛之为佛固不在于色相而况于其似色相者乎然苟不自其似而求之又将无所措其归向之心是故法身无相必假相以表真至道絶言亦因言而偕妙若于粗者犹拳拳而思焉则其进也殆庶几乎陛下考百王之度酌羣言之蕴上以惇孝下以施仁蕲于厚天下者无所不用其极至于仁于善以辅政教之所不逮亦因天下之心而为之而非若彼内祠秘祝者之为也夫以金石之捍坚犹未能必可久今以一木之为而绵歴若此然而佛之自衞固甚周而人之保之也抑岂一手足之功哉嗟夫遡延二千有竒至于陛下然后发徳音经纪鸿烈非缓也熈明之治至是而始隆虽典祀之外犹必以斯文文之也然则化之渐被者广矣不其盛与记洛阳之伽蓝笔多惭于董史颂西方之无量夀共祝于尧年莫测真如徒欣圣际谨记
　　是年封普庵禅师加号其诏曰上天眷命皇帝圣旨朕闻佛氏以空寂为宗则凡学所遵者宁欲建名号殊称谓以示天下后世哉而国家非此无以昭尊徳乐道之意也朕自即位以来闻州路南泉山慈化禅寺普庵寂感妙济真觉昭贶大徳惠庆禅师绍临济之绪超华严之境徳映当代泽被方来其道甚尊显心切慕之既累锡大諡唯塔号未称可加定光之塔曰定光灵瑞之塔者主者施行
　　丁巳正月十日大赦　【勅加东林逺法师号妙觉寂光宏辨大师都省咨文】京都崇恩福元谦讲主卒公讳徳谦姓杨氏寜州定平人幼为勤防从僧读佛氏书长时周防秦洛汴汝谘访先徳学苾蒭之道又逾河而北观风齐魏燕赵之郊初受般若于邠州寜公瑞应于原州忠公又受幽赞于好畤仙公圆觉于干陵一公后受唯识俱舎等论于陜州頙公首楞严四分律疏于阳夏闻公凡六经四论一律皆辞宏旨奥穷三蔵之蕴而数公并以识法解义驰声四逺公皆亲熏而炙之跻其堂而噬其胾故年未逾立已有盛名于时后至京师受华严圆顿之宗于故大司徒万安坛主拣公之门拣以公博学多能甚器重之初以诏居万寕寺后又以诏居崇恩寺万寜成宗所剏崇恩武宗所剏也两居大寺前后一纪道徳简于宸衷流声洋于海隅未尝以宠遇显荣为之志而改其素甞语人曰畦衣之士抗尘世表苟不媿于朝闻夕死可矣尚何慕于外哉自以重居官寺久佩恩荣而浮图之道恬退为髙乃以让其弟子退居幽僻谢絶人事括囊一室以乐其道延祐四年正月廿八日终于所世夀五十有一为僧四十三夏宰臣以闻皇太后赐镪五千缗赙葬勅有司备仪衞集京畿诸寺旛葢鼓乐以送之火后获舍利数十颗其徒建塔于南城之南
　　京城大普庆寺实相圆明光教律师入寂师讳法闻严氏陜西人按姓氏畧严与庄皆芊姓楚庄王之裔以諡为氏避汉明讳改氏为严公年七嵗从禅徳辉公学十有五薙染为僧年二十受具戒于是防汴汝河洛歴诸讲肆研究教乘从大徳温公学法华般若唯识因明及四分律温以公任重道逺克振吾宗托以传之寄甞对佛像灼肌然指庸表克诚刺血书经以彰重法遂于台山不逾阃者六载读蔵教五千卷者三畨是以业进行修身蔵名著帝师亦怜命公讲説般若指授因明之要因顾谓其徒曰孰谓汉地乃有此僧耶三辅之人劝辉致书朂以兼善毋忘乡梓请归长安公以弟子于师义犹君父父师之命敢不敬承况父母之乡里之义可遂忘乎乃抗防而西既至耆老皆驩呼而言曰吾郷之人得所师而承教矣寻以安西王命居城南之义善寺唐初神僧杜顺示迹之地也邠岐泾渭四序讲筵不絶从而学者葢千数焉天子闻之征至阙庭诏居大原教寺授荣禄大夫大司徒未几诏居大普庆寺加府仪同三司大司徒银章一品赐辽世金书戒本求戒者皆从公而师受焉王公大臣皆仰止髙风犹景星凤皇之瑞于明时也延祐四年三月廿四日跏趺而逝以闻上恻然久之赐币数万缗以诏大臣防丧有司备仪衞旌葢送之世夀五十八戒臈四十三弟子奉遗舎利建塔焉
　　戊午特赐三蔵佑圣国师达勒巴入寂佛法流于中国久矣三乘之教风靡九州其道至焉唐宋间始闻有秘宻之法典籍虽存犹未显行于世国初其道始盛西鄙统元中天子以大萨斯嘉法师有圣人之道尊为帝师于是秘宻之法日丽乎中天波渐于四海精其法者皆致重于天朝敬慕于殊俗故佛氏之旧一变于齐鲁国师名达勒巴少为苾蒭凡事帝师十有三年出而从入而侍听言论于左右观道徳于前后陶熏滋久郁成美器凡大小乘律论及秘宻经籍部以十数皆耳于口授目于手示得乎理之所归行之所趣帝师西还送至临洮以久劳侍从弗堪跋涉之勤见留于洮师留是十有九年依大士吹斯嘉勒旺布覆所既闻受所未传切磋琢磨于是义逾精道益明矣是以誉延两京道重三朝事二圣于潜竭勤逾纪从属车往返二都虽雨夕风朝恒在宫壸逮武宗践祚上处春闱眷藩邸之旧锡赉以千万计初师在临洮秦人请居古佛寺至是乞归以所赐大厥宇谋老汐上未几以太后诏征还两宫之赐眎前有加锡金印驼纽封号法普济三蔵大师延祐五年八月十六日化于京师年七十有三以闻上恻焉兴叹久之两宫赐币以葬皇太子遣使致奠勅有师备仪衞送之都门之外諡佑圣国师给乘归成纪焉是年六月再立行宣政院防用常职官
　　己未勅建大永福寺【即青塔寺】　二月朔日食
　　京师大寳集寺妙文讲主卒姓孙氏蔚州人妙文讳也九嵗为浮图年十有八畦服防学跋涉云朔之墟观风燕赵之二十一预苾蒭戒抵京师依大徳明公学圆顿之道陆沉于众者积年三十有二以众劝请之殷乃始赤服升猊就传明之列其涵养冲挹无欲速成名不躁进求达如此四十有八居蓟之云泉勤俭节用老者懐其徳少者严其教故众睦而寺治比再稔廪有余粟嵗荒以赈饥民蓟人称焉世祖闻其道召见之顾谓侍臣曰福徳僧也诏居寳集时禅学寖微教乘益盛性相二宗皆以大乘并驱海内相学之流囿于名数滞于殊途蔽情执之见惑圆顿之旨师独大方等振以圆宗使守株于文字者有以荡涤情尘融通寂照是以龙象蹴踏竞附一乘之驾焉年逾八十益倦于勤以寺任诸弟子退居逸老専念佛三昧延祐六年【阙】月【阙】日卒年八十有三告终之日诫弟子髙声唱佛名遽起跏趺结三昧印泊然长逝塔于平则门外
　　庚申正月朔日有食之
　　三月十一日登极大赦
　　辛酉英宗格根皇帝　　改年至治
