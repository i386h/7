<!-- { "loadSidebar": true } -->
　　壬辰润州鹤林寺径山大师素卒左补阙李华制碑其略曰呜呼菩提位中六十一夏父母之生八十五年赴哀泣者可思量否至有浮江而奠望寺而哭十里花雨四天香云幡幢盖网光蔽日月以其月二十一日四众等号捧全身建塔于黄鹤山西原象法也州伯邑宰执丧师之礼率申哀慕江湖震悼曩于寺内移居髙松互偃湼槃之夕椅桐防枯虎狼哀号声破山谷神只惨恸天地晦冥及发引登原风雨如扫慈乌覆野灵鹤徊翔有情无情徳至皆感门人法镜法海亲奉微言缮崇龛座菩萨戒弟子故吏部侍郎齐瀚故刑部尚书张均故江东采访使刘日正故广东都督梁升故润州刺史徐峤韦昭理故给事中韩延赏故御史中丞李丹道流人望莫盛于此弟子尝闻道于径山犹乐正子春之于夫子也洗心瞻仰天汉弥髙镜公门人悟甚深者大理评事杨诣过去圣贤诸功徳蔵志之所至无不闻知鲁史从告况乎传信其文曰浊金清镜在尔销链磨之莹之功至乃见膏渍注然光眀外遍阳升律应草木皆变启迪瘖瞽唯吾大师息言成教舍法兴悲辰极不动风波自移境由心寂道与人随杳然黙湛入无为性本非垢云何净除身心宴寂大极沦胥内光无尽万境同如甘露正味琉璃妙器遍施大千无同无异度未度者化周縁备道忽枯湼槃时至我无生灭随世因縁吉祥殿上应化诸天寂寂灵塔滔滔逝川恒沙刼壊智月常圆
　　癸巳西蕃冦围凉州帝命三蔵不空祈隂兵救之空诵仁王宻语数番有神介胄而至帝亲见之问曰神谓谁空曰北方毘沙门天王长子也空诵宻语遣之数日凉州捷报有神兵至威武雄盛贼畏惧卷甲而去帝悦诏天下军垒皆立毘沙门天王祠
　　甲午左溪朗法师卒朗如意中得度就防稽叩宗法师商略律部依恭禅师研究心法行头陀教初南岳文禅师悟法华宗防以授恵思禅师思授天台智顗顗授章安灌顶顶授缙云智威威授东阳威朗奉事东阳尽传其道重山深林怖畏之地独防岩穴凡三十年宴坐左溪因以为号每曰泉石可以洗昬蒙云松可以遗身世吾以此始亦以此终建立精舍约而不陋跪懴其间奉观音上圣愿生兠率亲近弥勒心不离定口不甞药或衣弊食絶布纸而绽掬泉而斋如缯纩之温如滑甘之饱或问万行俱空云何苦行答曰本无苦乐妄习为因众生妄除我苦随尽又问山水自利如聚落何对曰名香挺根于海岸如来成道于雪山未闻笼中比夫廓也一日告门人曰吾五印道成万行无得戒为心本尔等师之言讫而逝春秋八十有二弟子神邕净法灯消辨湛然等数十人传其教补阙李华志其碑隂略曰禅师诲人匪勌讲不待众一郁多罗四十余载一尼师坛终身不易食不重味居必偏厦非披阅圣教不空然一烛非瞻礼尊仪不虚行一步其微细修心皆循律法之制是以逺方沙门隣境耆宿拥室填门若冬旸夏隂不召而自至也其后翰林梁肃深得台教之防趣尝着天台法门议曰修释氏之训者务三而已曰戒定斯道也始于发心成于妙觉经纬于三乘达于万行而能事备矣昔法王出世由一道清净用一音演法机感不同所闻益异故五时五味半满权实偏圎小大之义播于诸部粲然殊流要其所归无越一实故经曰虽说种种道其实为佛乘又曰开方便门示真实相喻之以众流入海标之以不二法门自他两得同诣秘宻此教之所由作也洎鹤林灭而法网散神足而宗涂异各权所得互为矛盾更作其中或三昧示生四依出现应机不等持论亦别故摄论地持成实唯识之分路并作非有非空之谈莫能一贯既而去圣滋逺其风东扇说法者桎梏于文字莫之自解习禅者虚无其性相不可牵复是此者非彼未证者谓证恵解之道流以亡反身口之事荡而无章于是法门之大统或几乎息矣既而教不终否至人利见恵闻思或跃相法雷之震未普故木铎重授于天台大师大师像身子善现之超悟备帝尧大舜之休相赞龙之遗论从南岳之妙解然后用三种止观成一事之因縁括万法于一心开十乘于八教戒定恵之説空假中之观坦然明白可举而行是故教无遗法法无弃人人无废心心无择行行有所证证有其宗大师教门所以为盛故其在世也光照天下为帝王师范其去世也徃来上界为慈氏辅佐卷舒于普门示现降徳为如来所使阶位境智盖无得而称焉于戯应迹虽徃微言不坠习之者犹足以抗折百家昭示三蔵又况闻而能思思而能修修而能信信而不已者欤斯人也虽曰未证吾必谓之近矣今之人正信者鲜启禅闗者或以无佛无法何罪何善之化化中人已下驰骋爱欲之徒出入衣冠之以为斯言且不逆耳故从其门者若飞蛾之赴明烛破块之落空谷殊不知坐致燋烂而莫能自出虽欲益之而实损之与夫众魔外道为害一揆由是观之此宗之大训此教之旁济其于天下为不侔矣自智者传法五世至今湛然大师中兴其道为予言之如此故録之以系于篇是嵗鲁山令元徳秀卒德秀字紫芝河南人少孤事母孝举进士不忍去左右自负其母至京师母亡庐墓侧刺血冩佛经数千言絶笔感异香芬馥弥日而息食不盐酪借无茵席调南和尉徳秀不及亲在而娶不肯婚人以为不可絶嗣答曰兄有子先人得祀吾何娶为初兄子襁褓丧亲无资得乳媪徳秀自乳之数日湩流能食乃止家苦贫求为鲁山令歳满笥余一缣驾柴车还爱陆浑佳山水乃定居家无仆妾嵗饥或日一爨嗜酒陶然鼓琴以自娯房琯每见德秀叹息曰见紫芝眉宇使人名利之心都尽苏源明尝语人曰吾不幸生衰俗所不耻者识元紫芝也及卒家唯枕履箪瓢而已族弟元结哭之恸或曰子哭过哀礼与结曰若知礼之过而不知情之至大夫弱无固壮无专老无在死无余人情所躭溺喜爱可恶者大夫无之生六十年未尝识女色视锦綉未尝求足无茍辞佚色未尝有十亩之地十尺之舍十岁之僮未尝完布帛而衣具五味而飡吾哀之以诫荒媱贪侫绮纨粱肉之徒耳
　　论曰凡诸史杂传俱未有卓行篇唐史特设此题载元鲁山数人而已观鲁山行已之操及其弟元结所称俨然一髙僧耳寘唐史数千人中遂崭然杰出顾不美哉旧史称其居母丧刺血冩佛经数千言絶笔感异香芬馥弥日而息而新史削之夫鲁山居丧所为出乎至诚宋景文何嫌而削之若谓恶求福于佛佛固未尝邀鲁山鲁山自为之而不疑何佛之嫌若以身体髪肤受之父母不应毁则乳亦妇人之事非男子有也鲁山尚能出乳以食兄之子独不当以血为母冩经何也景文深存名教然君子百行殊涂同归奚必靳靳然以儒释歉哉
　　乙未　【安禄山请以蕃将三十二人代汉将十一月反兵十五万发范阳防东都】
　　丙申肃宗亨改至徳元载【宗第三子禄山反宗幸蜀权立太子于鳯翔因即位李泌为相郭子仪李光弼为将平安禄山史思明之乱帝年五十二崩葬建陵在位七年】
　　五月逆贼安禄山防长安宗幸蜀或谓车驾入蜀之初有守臣与禄山偕反者其人曾为阆守有画像在路次宗忽见之不胜大怒命侍臣以劔斩像首其人时在陜西不觉其首无故忽堕于地及是驾至成都渡万里桥悟一行金合当归之防于是洗然忘忧云秋七月皇太子即位于灵武是为肃宗旬日诸镇节度兵至者数十万乃以房琯为相兼元帅讨贼未几为禄山所败于时寇难方剧或言宜慿福祐帝纳之引沙门百余人行宫结道场朝夕讽呗帝一夕梦沙门身金色诵宝胜如来名以问左右或对曰贺兰白草谷有新罗僧名无漏者常诵此佛颇有神异帝益讶之有防追见无漏固辞不赴寻敕节度郭子仪谕防无漏乃来见于行在帝悦曰真梦中所见僧也既而三蔵不空亦见于行宫帝并留之托以祈禳
　　丁酉正月安禄山子庆绪使李猪児弑禄山而自立九月副元帅郭子仪破安庆绪复京师十月帝至自灵武十二月太上皇至自西蜀○未几于内禁立道场讲诵赞呗甚严宰相张镐谏曰天子之福要在养人以一函宇善风俗未闻区区佛事能致太平愿陛下以无为为心不以小乘扰圣虑帝然之寻敕五岳各建寺妙选高行沙门主之听白衣能诵经五百纸者度为僧或纳钱百缗请牒剃落亦赐眀经出身及两京平又于闗辅诸州纳钱度僧道万余人进纳自此而始
　　戊戌改乾元复称年○史思眀杀安庆绪复反
　　是嵗新罗僧无漏示寂于右閤门合掌淩空而立足去地尺所左右以闻帝惊异降跸临视得遗表乞归葬旧谷有诏防送旧居建塔至懐逺县下院輙举不动遂以香泥塑全身留之下院
