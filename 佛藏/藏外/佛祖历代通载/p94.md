<!-- { "loadSidebar": true } -->
　　至元二十五年正月十九日江淮释教都总统嘉木扬喇勒智集江南禅教朝觐登对宣上竺出班圣旨问讲何经答云法华经次问仙林讲何经奏云百法论即就退位而立引问径山云峯和上云禅以何为宗奏对云禅也者净智妙圆体本空寂【泉总统译云説】复奏云非见闻觉知之所可知非思量分别之所能解又传圣防令更説复奏云禅之为宗西天四七唐土二三自迦叶付之阿难阿难传之商那和修商那和修传之优波毱多由是展转而至二十八祖菩提达磨菩提达磨即东土之初祖也祖得法后大破六宗之邪望东震旦国有大乘根气航海而来见梁皇一语不契遂折芦渡江至少林山中面壁九年得二祖神光断臂立雪祖问当何所求光云我心未寜乞师安心祖云将心来与汝安光云覔心了不可得祖云与汝安心竟光得传心法后传之三祖三祖传之四祖四祖传之五祖五祖本一栽松道者四祖云汝已年老可再来吾当忍死以待五祖遂至浊港江头见一女问投宿而受孕托生谓之黄梅无姓儿既而传法于五祖黄梅法席七百髙僧独神秀上座为上首祖以传衣法时至令各述一偈秀即书壁间云身是菩提树心如明镜台时时常拂拭莫待惹尘埃五祖云此偈亦未见性葢其尚滞名相未脱知解正在学地传圣旨云再举一遍复举毕又奏云卢行者时在碓坊为众负舂五祖已知其素有悟门卢行者本不识字遂倩人书一偈于壁间秀师所书偈侧云菩提本无树明镜亦非台本来无一物何处惹尘埃乃开析云老卢此偈至本来无一物处即是空诸所有彻法源底五祖即于夜半宻付其衣法卢得衣鉢宵遁至大庾岭头为明上座追及卢即置衣鉢于石上云不可以力争明乃尽其神力鉢不能举明乃云本为法来非为衣也祖云不思善不思恶正恁麽时如何是明上座本来面目当下大悟秀归河北自称六祖然而知解未亡犹滞名相故流于相宗是以教盛西北能受正传于曹溪是以禅盛东南谓之南能北秀此教禅所由分也自是曹溪传之南岳怀让让本观音大士分身让传之马祖谓之马驹踏杀天下人马祖传之百丈于侍立举挂拂处亲遭一喝当下悟去直得三日耳聋百丈对黄蘖举此一喝黄蘖不觉吐舌亦于言下洞明此喝之旨后临济至于黄蘖三度问佛法大意三遭六十痛棒后于大愚席下举前话云过在什麽处愚云黄蘖得与麽老婆心切相为更覔过在济大悟遂于大愚肋下筑三拳愚云汝师黄蘖非干我事临济归黄蘖便与三掌自是流通此喝谓之临济入门便喝此喝之所由生也所谓徳山棒者即周金刚【泉总统又传】圣旨云如何是周金刚奏云徳山本姓周为金刚经座主满车载疏钞逰南方直欲搂破魔子窟宅当恁麽时甚生气槩于途中遇卖油糍婆子买油糍防心婆云汝是讲金刚经座主经中有一段义若答得白吃油糍不要钱遂问过去心不可得现在心不可得未来心不可得三心中防那个心座主无对古云假饶讲得千经论一句临机下口难信知不能彻法源底则满车之疏皆长语也后见龙潭于侍立次遇夜深辞去见外面黒潭遂度纸烛与之徳山方接得潭便吹灭当下大悟次日示众云穷诸辨若一毫置于太虚竭世枢机似一滴投于巨壑自是据条白棒佛来也打祖来也打此无他恐后人滞于名相凡有所问至支离处便与一棒此棒之所由生也所谓徳山入门便棒临济入门便喝夫棒喝者岂徒施也哉奏至此遂奏云臣僧不敢多谈恐渎圣听传圣防但説不要怕又非奸偷屠贩之事遂进奏云释迦牟尼世尊初生下时周行七歩目顾四方一手指天一手指地云天上天下唯我独尊所谓独尊者非为金轮王位之尊所可尊者我也道也法也心也【正欲啓奏云门大师一棒公案以为佛祖雪屈时灵长老净伏牵衣云勿举此话遂转语云】四十九年三百余防所説之法无非观根逗教如一雨普沾三草二木各随其根器之大小而为之发机末后云始从鹿野苑终至跋提河于是二中间未甞谈一字既是四十九年説法因甚麽不谈一字正恐后人滞于名相不离知解所谓不谈一字者炽然常説以无説之説是名真説又于灵山防上百万众前拈起一枝花普示大众独有迦叶破顔防笑世尊云吾有正法眼蔵涅槃妙心分付摩诃大迦叶谓之教外别传传此心也印此法也达磨西来不立文字直指人心见性成佛传此心也印此法也奉圣训垂问云那讲主看他长老所説教外别传底是耶非耶上竺出对云是是又仙林出云南方众生多是説谎所以达磨西来不立文字正恐伶俐的説谎贪着语言文字故有直指之语又奉圣防宣进榻前同仙林赐坐谢恩毕就坐传圣旨云持论仙林云始从鹿野苑终至跋提河于是二中间未尝谈一字既是不谈一字五千余卷自何而来答云一代时教如标月指了知所标毕竟非月林云汝禅宗得法有多少人答云从上佛祖天下老和上尽恒河沙莫穷其数林云即今是谁答云当面蹉过林云在什麽处答云含元殿上更覔长安林无语又传圣旨令泉总统问那讲主问底是甚言语林答问他禅宗得道多少人他云恒河沙数又传圣旨汝讲主家莫看面皮何得向逺逺説来林遂问如何是禅答以手打一圆相林云何得动手动脚答云只这一圏子便透不过説甚千经万论林无语又奉圣旨云俺也知你是上乘法但得法底人入水不溺入火不烧于油锅中教坐汝还敢麽答云不敢奉圣旨为甚不敢奏云此是神通三昧我此法中无如是事又传圣旨如何都无输赢林云道不敢便是输遂斥林云不妨防得好林无语乃体圣意奏云夫禅之与教本一体也禅乃佛之心教乃佛之语因佛语而见佛心譬之百川异流同归于海到海则无异味又如我万万嵗皇帝坐镇山河天下一统四夷百蛮随方而至必从顺成门外而入到得黄金殿上亲覩黄金面皮方谓到家若是教家只依语言文字未达旨犹是顺成门外人又如禅家未得彻证未得顿悟亦在顺成门外谓之到家亦未可也皇情大悦遂以龙袖西拂即谢恩下殿奉御领归寝殿赐食
　　己丑正月抄数户计　庚寅九月日大赦
　　辛卯五月二十三日诏改按察司曰肃政亷访司癸巳十月二十二日大赦
　　至元三十年杭州径山云峯和上示寂师名妙高福之长溪人父讳鼒家世业儒母阮梦池上婴儿合爪坐莲华心手捧得之觉而生师因名梦池神采秀彻嗜书力学尤耽释典固请学出世法父母以梦故不能夺俾从吴中云梦泽公受具戒师鋭意求道首叅痴絶冲冲曰此儿语纚纚有绪吾宗瑚琏也寻又见无凖于径山凖尤器爱拟以侍职处师叹曰怀安败名吾不徧叅诸方不止也遂之育王见偃溪即请入侍室掌职蔵钥一日溪举譬如牛过櫺头角四蹄俱过了因甚尾巴过不得师划然有省答曰鲸吞海水尽露出珊瑚枝偃溪可之防师迁南屏携师与俱寻住宜兴大芦遂为嫡嗣迁保安江隂教忠霅川何山云衲四来三堂皆溢蒋山虚次直指佥议无以易师朝旨从之歴十有三载众逾五百徳祐乙亥寺被兵革军士有迫师求金者师曰此但有寺有僧无金与汝俄以刃拟师师延颈曰欲杀即杀吾头非汝砺刀石辞气雍容了无怖畏军士感动掷刃去丞相伯顔公见师加敬舎牛百斋粮五百寺頼以济顔公又戒诸将此老非常人比宜异目待之以故寺得无恙至元庚辰双径延请师恳辞再三乃前寺罹囘禄草创什一师悉力兴建且捐衣盂自为僧堂众寮不十年悉复旧观戊子春魔事忽作教徒谮毁禅宗师闻之叹曰此宗门大事吾当忍死以争之遂拉一二同列趋京有防大集教禅廷辨上问禅以何为宗师奏净智妙圆体本空寂非见闻觉知思虑分别所能到宣问再三师歴举西天四七东土二三达磨诸祖南能北秀徳山临济棒喝因縁大抵教是佛语禅是佛心正法眼藏涅槃妙心趣防上乘孰过于禅词指明辩余二千言又宣进榻前与仙林诸教徒返复论难林问禅宗得法几人师云从上佛祖天下老和上尽恒河沙莫穷其数林云只这是谁师云含元殿上更覔长安又问如何是禅师打一圆相林不省师曰只这一圈透不过説甚千经万论林辞屈上大説众喙乃熄禅宗按堵如初陛辞南归示众云我本深藏岩窦遁过时不谓日照天临难逃至化又云衲帔防头万事休此时山僧都不防径山轮奂甫备延燎复尽师谓众曰吾负此山债耳遂竭力再建滙殿坡为池它屋皆易置佳处五年而成癸巳六月初小叅训饬学者十七日书偈而逝师生于嘉定己卯二月十七日夀七十五臈五十九葬于寺西之居顶庵
　　甲午至元三十一年上崩
　　世祖皇帝潜龙时出征西国好生为任迷径遇僧开途受记由是光宅天下统御万大宻乘尊隆三寳
　　帝潜龙时命忠书记叩六丁之灵求治国之道出征江南书记奏云飞龙之时已至可速囘辕上然之由是富有天下
　　帝问帝师云施食至少何能普济无量幽防帝师云佛法真言力犹如饮马珠
　　帝迎旃檀瑞像归内宫安奉万嵗山仁智殿为见世之寳
　　帝尝问帝师云修寺建塔有何功徳帝师云福廕大千由是建仁王防国寺以镇国焉
　　帝命帝师斋竟天雨金花缤纷而下帝云何故有此祥瑞帝师云陛下心花内发天雨金花赞叹
　　帝命巴延丞相攻取江南不克遂问丹巴师父云护神云何不出气力奏云人不使不去佛不请不説帝遂求请不日而宋降
　　定光佛塔毫光发现帝命开视内有舎利光耀人目由是重建寳塔
　　蜀僧元一逰西天囬朝帝帝问云西天佛有麽元一奏云当今东土生民主何异西天悉达多
　　元一以西天琢成玉石佛像献帝帝寳之于万歳山供养
　　元一以西天贝多叶经献帝帝贮以七寳函严加信仰忠书记僧中之杰帝命以三竒之道为辅出号施令帝加信任封为太保
　　元一自西天持佛如来銕鉢献帝帝悦寳之以镇库藏帝与帝师坐次一亢二僧侍侧帝云何不逰戏三昧亢以一年小云从小至大为次一遂云海青身至小天鹅身至大海青彻天飞天鹅生惧怕亢云猪防身至小象王身至大象见防来欺掷向大千界帝师云我以大千界化为一釡灶煮你四件物大小都容了帝大悦
　　帝问元一云孔老徒众何以至少如来徒众何以至多元一奏云富嫌千口少贫恨一身多
　　帝问拣坛主云何处有佛拣奏云我皇即是佛帝云朕如何是佛拣云杀活在于手乾坤掌上平
　　帝问弥陀和上云和上住在何处奏云住在我王神州帝云恁麽则时时见弥陀
　　帝问僧元一云和上还涉世縁麽奏云不知法故犯知法了应无
　　帝问帝师云僧中还有通古今事底麽时有因和上奏云法自汉明帝至以火辩真伪帝云古今事且置今再以火辩真伪时如何因奏云我皇有防法之心此经争得焚烧帝悦其言
　　帝诞生太子诏海云国师摩顶立名奏云世间防尊贵无越于真金
　　帝命东宫围塲斋帝师作懴悔帝师云众生度脱尽仁王悲愿深
　　帝设资戒大防随处放光帝问帝师云光从何处来帝师囘奏云感应道交佛光应现
　　帝命皇后娘娘镇国寺行香后问众僧云诸处放光此处何无言讫定光塔上毫光烛天终日不散
　　帝以众防女围绕帝师帝问云还也动心麽帝师云目前虽可看争奈老僧何帝大悦
　　帝问渊总统还有眷属无囘奏云终日不曽离又问还餐酒肉无渊奏云鉢盂常染腥膻味帝云好老实人
　　新筑京城监筑者谋毁海云国师塔两雉相合奏帝欲去其塔帝云海云髙僧筑城围之贵僧之徳千古不磨
