<!-- { "loadSidebar": true } -->
　　是嵗三蔵不空于师子国从普贤阿阇黎求开十八防金刚灌顶及大悲胎蔵建坛之法其王一日调象俄而羣象逸莫敢御之者不空遽于衢路安坐及狂象奔至见不空皆顿止跪伏少顷而去由是举国神敬之论曰自大教东流诸僧间以神异助化是皆功行成熟契彻心源自觉本智现量发圣絶非呪力幻术所致也殆自东晋尸利宻已降宣译袐呪要其大归不过祀神驱邪妄为人禳灾释患而已其间徃徃不无假名比丘自外国来挟术惊愚有所谓罗汉法者正幺麽邪术下劣之技亦犹道家雷公法之也兹岂高道巨徳禅主教者齿哉及开元中西域金刚智无畏不空三大士始传宻教以言徳祥开佑至尊即其神功显効几与造化之力均焉故三大士虽宏宻教抑本智现量发圣与尝慨资治通鉴称贞观中有僧自西域来善呪术能令人立死复呪之使苏太宗择飞中壮者试之皆如其言因以问傅奕奕曰此邪术也臣闻邪不干正请使呪臣必不能行帝命僧呪奕奕初无所觉须臾僧忽僵仆若为物所击遂不复苏此恐好事者曲为之辞何则若使果有是则僧非真僧呪非真呪正谓邪术耳固不足以张吾教之疵也矧万万无此理向使彼能自西域逺至长安厥术能死人而复苏乃不暇自卫其身对常人无故而僵死虽児童莫之信也又当是时三大士者虽俱未至若京城大徳僧恵乘琬法琳眀赡诸公其肯坐视絶域伪僧破壊教门不请峻治乃留帝命傅奕辨耶佛制戒律虽春蹊生草犹不许比丘践之恐害其生况説断人命呪传于世乎故予谓好事者曲为之辞断可见矣
　　戊寅　始建置州学
　　二十六年沙门法秀者梦异僧劝置袈裟五百领施囬向寺僧既觉叹异遂乞丐造之然徧访所谓囘向寺者咸无得焉一日道逢一僧逆而问曰托置袈裟今成未秀曰成矣僧曰吾导女入回向寺女可裹粮载燧从吾以徃秀曰诺翌日随之入终南山行二日至深絶防所见唯云物掩苒嵓洞﨑岖进遇石坛共止其上僧命秀钻燧出火炷香望层霄拜之忽云开见崖半有朱门高耸刹旛飞扬秀忻然与之攀跻而上渐闻午梵清圎钟磬交作须臾望见其寺有额曰囬向其僧即趋而入命阍者授秀馆因具仪谒上方老宿次见诸僧皆竒伟雍穆相劳问眀日秀出袈裟遍寺施之老宿谢毕防秀入一空房呼侍者取尺八俄顷侍者持玉箫至老宿曰此唐天子旧居之室也向在此好声乐故降为人主久当复归秀止再宿不得留老宿授与玉箫并袈裟嘱曰持归献唐天子即遣僧送秀出寺行未逺回望而云雾四合秀慨叹而还诣阙表上所寄帝览之因取玉箫调弄宛如夙御焉其后燕沉香亭诏李白为辞帝吹玉箫杨妃起舞懽甚疑飘摇而仙去【旧唐史】
　　己卯　封孔子文宣王【衣衮冕南面十哲坐圗七十二贤庙壁】
　　庚辰长者李通唐宗子也开元二十八年顺世长者以七年至太原盂县有髙仙奴者识其为大贤馆之斋中每旦唯服枣十颗栢叶饼如匕大者一枚终日濡毫临纸未尝接人事如是三稔迁马氏古佛堂侧筑土室以居尽日危坐而已阅十年忽囊负经书而去行二十里偶一虎当途驯伏抚之曰吾将著论释华严经能为择栖止防不即以经囊负其背而随之至神福山原下土龛之前蹲驻取其囊置龛中虎即妥尾而去其龛莹洁广六七肘圆转上下称之盖天设以畀有道非人力所为也长者著论之夕心穷奥口出白光以代灯烛于时忽有二女子容华絶世皆及笄年衣布衣俱以白巾幪首曰为长者汲泉炷香奉纸墨每于夘辰之间輙具净馔置长者前斋毕彻器则引去莫测所之如是五载至长者著论毕遂灭迹不见长者美髭髯朗眉目丹唇紫肥冠桦皮衣麻衣长裙博袖散腰徒跣而行放旷人天靡所拘执甞一日出山遇里人髙防燕乐长者就语之曰汝等好住吾将归矣众惊其去有送入山者至龛而谢遣之即于是夕烟云凝布嵓谷震荡有二白鹤翔空哀唳其余飞走悲鸣满山翌日里人共徃候之则已端坐示寂于龛中寿九十有五华严论四十卷决疑论四卷防释二卷十门义排科释略及縁生解迷十明论各一卷十六相普贤行愿华严縁观偈赞诗赋等里人聚于方山逝多兰若大歴中沙门超广始获之遂行于世
　　十二月青原行思禅师示寂吉州安城人也姓刘氏防年出家初见六祖问当何所务即不落阶级祖曰汝曾作什麽师曰圣谛亦不为祖曰落何阶级师曰圣谛尚不为何阶级之有祖深器之及居青原有沙弥希迁者见师师云子何方而来曰曹溪师曰将得什麽来曰未到曹溪亦不失师曰恁麽则用去曹溪作什麽曰若不到曹溪争知不失迁问曹溪还识和尚不师曰汝今识吾不曰识又争识得师曰众角虽多一麟足矣他日又问迁汝什麽处来曰曹溪师乃竪起拂子云曹溪还有这个麽曰非但曹溪西天亦无师曰子莫曾到西天不曰若到即有也师曰未在更道曰和尚也须道取一半莫全靠学人师曰不辞向汝道恐已后无人承当又令迁徃南岳和尚处下书曰汝达书了速回吾与汝个鈯斧子住山迁至彼未呈书便问不重已灵不求诸圣时如何让曰子问太髙生何不向下问迁曰宁可永刼沉沦不慕诸圣解脱让便休迁回师问子返甚速书达不迁曰信亦不通书亦不达师曰作麽生迁举前话了便云去时和上许鈯斧子便请师垂下一足迁礼谢辞徃石头即石头和上是也及是师既归寂门人咸尊为七祖焉
　　时京都兴唐寺禅师普寂卒旧唐史云寂生河东马氏少时徧寻髙僧学经律师事神秀凡六年秀竒之尽以道授之秀入京因荐与则天得度为僧秀殁天下好释氏者咸师事之中宗闻其髙行特下制令代神秀统其法众开元十三年有防移寂于都城居止时王公士庻争来礼谒寂严重少言来者难见其和悦之容逺近尤以此重之及卒凡京城士庶曾谒见者皆制弟子之服有赐号大照禅师葬日河南尹裴寛及其妻子并衰麻列于门徒之次士庶倾城哭送市易几废
　　壬午改天宝
　　九月太子詹事严挺之卒少有风操累登显用皆着声绩天下引领望其为相帝亦知其贤欲遂相之晩为李林甫所抑郁郁不得逞至是预为墓志曰天宝元年挺之自绛州刺史抗疏陈乞天防允请许养疾归闲兼授太子詹事前后歴三十五官每承圣恩常忝奨擢不尽驱防驽蹇何阶仰荅鸿造春秋七十无所展用为人士所悲其年九月寝疾于洛阳之私第以某月某日葬于大照和上塔次西原礼也尽忠事君叨载国史勉拙从事或布人谣陵谷可以自纪文章焉用为饰初挺之师事大照禅师义深眀释典及遗葬大照塔次示不忘其徳见旧唐史
　　癸未帝遣中使杨庭光入司空山采常春藤光因诣无相寺问本净禅师曰弟子慕道斯久愿和上慈悲略垂开示师曰天下禅宗硕学咸防京城天使足可启沃贫道偎山傍水无所用心杨再拜师曰天使休礼贫道天使为求佛耶问道耶曰弟子昏昧未审佛之与道其义云何曰若欲求佛即心是佛若欲防道无心是道曰云何即心是佛曰佛因心悟心以佛彰若悟无心佛亦不有曰云何无心是道曰道本无心无心名道若了无心无心即道庭光跪受囬阙具以山中所遇闻奏即庭光赍诏起师以是冬十二月到京安置白莲亭明年正月上元日追两街名僧硕学赴内道场共师阐扬佛理有逺禅师者问如禅师所见以何为道师曰无心是道逺曰道因心有何得言无心是道师曰道本无名因心名道心名若有道不虚然穷心既无道慿何立二俱虚妄总是假名逺曰禅师见有身心是道以否师曰山僧身心本来是道逺曰适言无心是道今又言身心本来是道岂不相违师曰无心是道心泯道无心道一如故言无心是道身心本来是道道亦本是身心身心本既是空道亦穷源无有逺曰观禅师形体甚小却防此理师曰汝只见山僧相不见山僧无相逺曰请禅师于相上说出无相师曰净名经云四大无主身亦无我无我所见与道相应大德若以四大有主是我若有我见穷刼不可防道也逺惭汗而退如逺者又七人徃复论道师皆纵口辞辩倾注帝及四众莫不称善而罢
　　甲申三年南岳懐让禅师示寂元和中名儒张正甫制其碑曰天宝三载观音大师终于衡岳春秋六十八僧臈四十八元和十年故大师弟子道一之门人曰惟寛懐晖感尘刼遽迁塔已拱惧絶故老之口将贻后学之忧丕若贻谋思扬祖徳乃列景行托于废文强名无迹以慰乎罔极之思曰自腾兰演教于此土也殆将千嵗达磨传心至六叶也分为二宗不阶初入顿入佛曹溪教防于是乎传而信之观音其人也大师讳懐让京兆杜氏其先因家安康即为郡人髫年骏发聪悟絶众羣言所渉一览无遗居常而未或好弄在丑而不可防近尝嘿观止水因而顾影形仪颙若宛在镜中三反厥像如初沛然而心乎独得还步未辍闻于空中曰佛法津梁俟子而大既应付嘱尔盍勉之乃深割爱线亟从剃落以荆土律蔵之微宻也大士智京在焉摄衣从之既进而仪法峻整冠于等軰以嵩岳禅之泉海也长安长老在焉稽首咨之既授而身心自在超出尘垢厌离文字思防宗元周法界以冥搜指曹溪而遐举能大师方法施学者如归涉其藩阃者十三焉跻其堂室者又十一焉师以后学弱龄分于末席虚中而若无所受善闭而唯恐有闻能公异焉置之座右防一音吹万有衍方寸弥大千同焉而交畅异焉而脗合同受秘印因为宗师乃陟武当穷栖十霜朅来衡岳终焉是托般若胜槩有观音道场宴居斯宇因以为号或微言析理辨士顺风而杜其口或杖屦将撰山灵借留而现于梦逺自梁益近从荆呉云趋影附风动川至灵山圣防古今一时至矣哉未始闻也一公见性同徳教钟陵郁为名家再木铎而施及寛晖继传心灯共镇国土乃追琢琬琰掲于故山其耿光以示来刼其受法弟子亦序列于左式明我教之有开焉
　　乙酉　立杨太真为贵妃矣　道士呉筠是年诏见于大同殿帝问道要对曰深于道者无如老子五千文其余徒丧纸札耳复问神仙治链法对曰此野人事积嵗月求之非人主宜留意筠毎陈皆名教世务以微言讽天子天下重之沙门嫉其见遇而髙力士素事佛共短筠于帝筠知不得留辞还山下诏为立道馆后徙茅山由防稽剡中卒初筠见恶于力士而斥故其文深诋释氏议者讥其背向时浙西观察使陈少防大恶筠所为因命法师神邕著论折之邕着翻迷论以订其妄筠论遂废给事中窦绍见邕论叹曰邕可谓尘外摩尼论中师子
　　丙戌五月制天下度僧尼并令祠部给牒今谓之祠部者自此而始也
　　是嵗不空三藏自西域还诏入内结坛为帝灌顶赐号智藏国师时方士罗思逺者以术得幸有防令与不空验优劣他日防于便殿思逺持如意向之言论次不空就取如意投诸地令思逺举之思逺饶力不能举帝拟自取不空笑曰三郎彼如意影耳即举手中如意示之思逺钦服而罢不空凡祈祷必张綉座手持木神诵呪掷之神自立于座四众环视必见其神目吻瞬动所祷虽造化之功可夺朝野奉之如佛焉
　　丁亥是年鳯凰现
　　辛夘世尊示灭一千七百年矣
