<!-- { "loadSidebar": true } -->
　　诏各路立帝师殿追諡曰皇天之下一人之上开教宣文辅治大圣至徳普觉真智祐国如意大寳法王西天佛子大元帝师班弥怛拔思癹是年勅建帝师殿碑光禄大夫大司徒大永福寺住持释源宗主法洪奉勅撰翰林学士赵孟頫书叅议中书省事臣元明善篆额古之君天下者皆有师惟其道之所存不以也故赵以图澄为师秦以罗什为师夫二君之师其人也以其知足以图国言足以兴徳足以范世道足以参天地赞化育故尊而事之非以方伎而然也皇元啓运北天奄荒区夏世祖皇帝奋神武之威致混一之绩思所以去杀胜残跻生民于仁夀者莫大释氏故崇其教以敦其化本以帝师拔思癹有圣人之道屈万乘之尊尽师敬之节谘诹至道之要以施于仁政是以徳加于四海泽洽于无外穷岛絶屿之国卉服魋结之氓莫不草靡于化风骏奔而効命白雉来逺夷之贡火浣献殊域之琛岂若前代直羁縻之而已哉其政治之隆而仁覆之逺固元首之明股肱之良有以致之然而啓沃天衷克王度实赖帝师之助焉皇上重离继明应干承统以为法位久旷道统将微以师犹子之子公哥禄鲁斯监赞嗣帝师位俾修其法敛时五福祐我家有河西僧髙沙刺巴建言于朝以为孔子以修述文教之功世享庙祀而光帝师徳侔将圣师表一人制字书以资文治之用迪圣虑以致于变之化其功大且逺矣而封号未追庙享不及岂国家崇徳报功之道哉大臣以闻诏郡国建祠宇嵗时致享师萨思迦人族欵氏祖道拉齐当吐蕃之盛相其君伯西海后十余世皆以学徳为国宗范师生八歳诵经数十万言又能约通大义国人以为圣故称拔思癹长而学富五明故又称班弥怛其所师而学焉友而问焉者数十人皆有盛名于时故其所有汪不可涯矣其所撰述皆辞严义伟制如佛经国人家传口诵寳而畜之夫敏者怠于博学贵者耻于下问才髙而位重则矜已而骄物此人之恒也师以生知之明为天子师可谓敏且贵矣而乃博学无厌下询遗老人有一法不逺千里而求之虽硁硁之谅佼佼之庸苟有可取无遗焉负絶世之材材莫大焉处帝师之位位莫重焉而乃孜孜于道循循诱物惟恐徳之不修道之不未甞以多能自圣而有满盈之色旷若空谷静若深渊逺若云霞重若丘山岂非至徳其孰能与于此哉其道之所被徳之所及犹杲日丽乎天明无不照阳和煦于物气无不浃其髙如天不可阶而升也其大如海不可航而涉也以不言而民信不劝而物从所过者化所存者神匪天纵之将圣孰能与于此哉故天子法天地尚徳右功之道着皇王之盛典崇庙享之报宜乎趺螭首刻颂遗烈昭示无极洪以狂斐猥承明诏序而铭之其铭曰佛道大洋海无际滔天沃日并育万于彼将圣象罔得一推厥绪余以匡王国烈烈皇祖草昧天造奠是南纪功格苍昊天锡睿哲俾翊我后敦彼薄俗化于仁厚汪濊漏泉波及无外航濬梯阻万咸防羣邪鸱扬维鸠之竞式遏诡率俾吾正赳赳武夫蚩蚩嚚鄙徳训所及风振草靡惟月之恒惟日之升惟师之道罔或不承奕奕清庙惟时享之有伟其貌惟时仰之莫髙匪山莫深匪渊刻铭颂烈永世无迁
　　五台山大普寜寺教大师性讲主卒公讳了性号大林武氏惟古因生赐姓胙土命氏公之先莫详世系然考之命氏之原武子姓其后邑于宋宋武公之后以諡为氏公少好学聪叡之性殆天啓之依耆徳安公为浮图既登具歴诸讲庠探赜经论研精秘奥始遇真觉国师啓悟初心既而周防关陕河洛歴汴汝唐邓放于襄汉寻幽覧胜以博其趣所至必访其人询至道之要其所师而学者如柏林潭公关辅懐公南阳兹公皆以义学著称及归复见真觉于垅坻愈见墙仞之髙堂室之奥乃曰佛法司南其在兹乎后从真觉至台山真觉殁北防燕蓟晦迹魏阙之下悠悠如处江海之上与世若相忘焉然以懐璧之美被褐而莫掩名既喧于众口声遂闻于九重防万寜既建诏公居之至大中太后剏寺台山寺曰普寜以兹擅天下之胜住持之寄非海内之望莫能胜之故以命公公居此山十有余年而殁公为人刚毅颇负气节不能俛仰随世媚悦于人虽居官寺未尝至城府造权贵之门或谓公少和气公曰予以一芥苾蒭天子不以人之微处之大寺惟竭诚夙夜匪懈图以报国而已夫何求哉必有臧仓毁鬲之言葢亦营营青蝇止于棘樊耳顾予命之不遭道之不行纳履而去之何往而不得于道乎时国家尊宠西僧其徒甚盛出入从拟迹王公其人赤毳峩冠岸然自居诸名徳辈莫不为之致礼或磬折而前抠衣接足丐其按顶谓之摄受公独长揖而已或谓公傲公曰吾敢慢于人耶吾闻君子爱人以礼何可苟屈其节而防于床自取卑辱乎且吾于道于彼何求哉彼以其势自大而倨吾苟为之屈焉非谄则佞也焉有君子而为佞谄之行哉识者壮其气以谓如佛印元公之遇髙丽王子可谓识大体而得乎礼矣至治元年九月三日殁于普寕寺既火化以舎利塔于竹林之墟
　　壬戌故荣禄大夫司徒大玉山普安寺住持幻堂严讲主卒公康氏成纪人讳寳严字士威号幻堂父某以罹丧乱弃俗为僧昆弟六人公其季也少以迈往之气不乐处俗与其弟金薙染从佛求出世之道毎逢名徳啓讲必往听而问焉甞谓学而不思思而不学君子所忧虽通其説而不通其宗是学而不思也岂称达者哉况文字之学守株象迹惑于多岐焉能涉同归之海造圆顿之奥乎听其説固辩矣观其所得则未也于是既问而学之以博其趣而益致其思焉是其所以造葢得之繋表故其讲説深有宗通理味后嗣真觉国师传贤首宗教以师承既髙见解益明其方寸之地湛如止水莹若明镜物我相形輙影见于中虽以天资之高而徳器之美抑亦师友玉琢兰薫而致及真觉以诏居大白马寺公与金从至洛汭及居大万圣佑国寺又从至台山真觉殁诏以公继其位后公以太后诏居大普安寺诏以金继公居佑国寺公于至治二年七月【阙】日殁年五十有一诏复以金居普安寺金以公之丧东封谷之口建塔以修祀事焉
　　癸亥至治三年八月十四日天目山中峯卒勅諡普应国师法云之塔奎章学士虞集奉勅撰铭其畧云天目之山有师子岩髙峯妙禅师居之设死关以辨决防学之士望崖而退者众矣得一人曰本公是为中峯和上师生有异征为童儿嬉戏必为佛事稍长阅经教然指臂求佛甚切昼夜弥励困则首触柱以自儆期必得乃已及入死关宻叩心要诵金刚经至荷檐如来阿耨多罗三藐三菩提处恍然开悟自谓所证未极励精勤苦咨诀无怠及观流泉乃大发明师亦閟而不闻自是説法无碍髙峯将戢化权遂书真赞属诸师云我相不思议佛祖莫能视独许不肖儿见得半邉鼻其授受不虚若此著书若干卷行于世仁宗皇帝闻而聘之不至制金纹伽黎衣赐之号之佛慈圆照广惠禅师赐师子院名曰正宗禅寺云云师讳明本宋景定癸亥嵗生钱唐孙氏年六十一僧臈三十五化于其山之东冈
　　是年四月赐瀛国公合尊死于河西　诏僧儒金书蔵
　　八月四日上崩
　　甲子改泰定
　　丁卯帝师衮噶诺尔布喇实嘉勒灿巴勒蔵布于十月一日槃　九月十四日即位
　　戊辰年改致和为天厯元年　【礼衮噶伊实巴防喇实嘉勒灿巴勒蔵布文国公为师
　　是年革行宣政院设立十六处广教总管府以摄僧】
　　己巳勅建崇禧万夀寺于蒋山
　　庚午改至顺元年　诏改建康为集庆路　勅建大龙翔集庆寺
　　壬申伊埒哲伯皇帝　九月即位
　　大都妙善寺比丘尼沙哩勒巴克实卒师讳沙哩勒髙昌人其地北庭其地好佛故为苾蒭者多太祖皇帝龙飞漠北其王率所部以从帝嘉其义处之诸国君长之上待以子壻之礼海都之叛国人南徙师始八歳从其亲至京师入侍中宫真懿顺圣皇后爱其明敏恩顾尤厚成宗之世事皇太后于西宫以侍从既久勤劳之多诏礼帝师嘉勒斯赉巴鄂尔嘉勒为师薙染为尼服用之物皆取给于官又眡宫官例继以既廪武宗继统仁宗以太弟监国师朝夕于太后之侧入而侍出而从所言必听所諌必从睠宠之隆犹子侄焉内而妃主外而王公皆敬以师礼称曰巴克实北人之称巴克实犹汉人之称师也仁宗之世师以桑榆晚景自谓出入宫掖数十余年凡歴四朝事三后宠荣兼至志愿足矣数请静退居于宫外求至道以酬罔极太后弗听力辞弗已诏居妙善寺以时入见赐予之物不可胜纪师以其物剏寺于京师曰妙善又建寺于台山曰普明各置佛经一蔵恒业有差又以黄金缮写畨字蔵经般若八千颂五防陀罗尼十余部及汉字华严楞严辉和尔字法花金光明等经二部又于西山重脩龙泉寺建层阁于莲池于吐畨五大寺髙昌国旃檀佛寺京师万安等皆贮钞币以给然灯续明之费又制僧伽黎衣数百施畨汉诸国之僧其书写佛经凡用金数万两剏寺施舍所用币数以万计其积而能散施予不吝期积福于来生必至于佛地者皆人所不能也英宗之明以其有静退之髙眷遇尤至每称之贤以为知几文宗即位今皇太后居中宫以皇妣鲁国大长公主爱重于师有兄弟之义尤加敬焉至顺三年二月廿一日殁年六十四南城之阳赐号真净妙惠大师
　　临坛大徳律师汶公卒姓张氏讳惠汶归徳之偃武人也驱乌之嵗依耆宿釭公为浮图二十而进具从大徳温公受菩萨戒嗣法坛主恩公既而行业日隆道益着从学者益众佛制凡为苾蒭虽大节不亏而细行必谨非法不服非时不食居处动作皆有軓则所以戒昏惰而防逸徳也公斋戒既严防衣惟谨鸡鸣而兴坐以待旦干干终日惟佛是念虽道行旅宿三衣一鉢必与身俱制行虽髙而无矫饰之节操存虽固而无诡徼之迹是以言而人莫不信动而人莫不敬两河之间三监旧邑从化者葢以万数缁素相率而求戒法者憧憧接迹于途承一训言莫不懽心感戴説法数十余年升坛授戒四十余防大臣接以师敬之礼至顺三年十一月廿二日殁年七十有三














　　佛祖厯代通载卷二十二
