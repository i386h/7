<!-- { "loadSidebar": true } -->
　　勅赐佛国普安温禅师塔铭侍书奎章阁虞集譔其畧曰师讳至温字其玉一号全一邢州郝氏子也幼聪敏异常儿年六嵗其母携之至庞马村见寂照和尚于净土院寂照曰汝其为释氏乎师心许之防寂照避乱去辽西乃礼寂照弟子辨庵讷而祝髪焉无还富公主净土涖众甚严师不以为忤庚寅之歳无还法万夀师与十僧同往佐之万松某公以青州辨公宗旨开示法要门庭髙广四方尊之师见万松始以才气过人稍不容于众然而博记多闻论辨无碍百家诸子之言多所涉猎又善草书有颠素之遗法年才十有五为万松侍者凡万松偈颂法语一闻辄了之遂得法焉常以侍者代应对谈锋之利不可犯时人已深期之故太保刘文贞公长师一歳少时相好也刘公厌世故思学道师劝之为僧同叅西京寳胜明公既而为世祖知遇侍帷幄为谋臣荐师可大用得召见与语大悦将授以官弗受曰天下佛法流通臣僧之愿富贵非所望也留王庭多有赞益居三嵗遣还出赐金资日用不计其费时宪宗命海云主释教诏天下作资戒防师持旨宣布中外而辅成之世祖征云南还刘公请承制锡师号曰佛国普安大禅师总摄关西五路河南南亰等路太原府路邢洺磁懐孟等州僧尼之事刻印以赐师鋭意衞教凡僧之田庐见侵于豪富及他教者皆力归之驰驲四出周于所履必获其志乃已自其门人或劝之少憩弗懈也宪宗末年僧道士有诤各为违言以相危上命聚讼于和林剖决真伪师从少林诸师辨之道士义堕剃须发者十七人道宫之复为寺者以千百计中统建元释教大盛僧众頼之甚思师之功焉而师遂纳印辞职每嵗官赐金修寺之外世味泊如也至元丁卯五月二十二日以疾终于桓州之天宫寺西向右脇而化当暑仪形如生更有异香三日火浴之心舌牙不坏众庶掊其地深数尺犹得舎利云世夀五十一僧腊四十臣闻世祖皇帝圣度如天善驭豪杰自在潜邸至于混一海内天下之人材大小毕至以足其任使故其功业之盛巍巍然赫赫然三代而下帝王未有或之及也浮图氏以寂灭为宗而材器文辨如温公亦岂常人之流哉敢叙而表之以见夫兴王之运其人如此铭曰维昔世皇始理平作其潜藩有宫有城顾瞻东隅泉甘土厚蜿蜒来止属垣负阜命建仁祠龙光是名权舆来尸僧有豪英气如虹霓辨若风雨纵横凌厉莫敢余侮世皇有为羣防是稽召见从容出其端倪善其利器俾反初服报徳不囘屹若孤鹄林林释徒禀敎以居孰为纷更入主出奴天子有命存完去驳我驰我驱立折其角燕赵之间至于陜关我田我庐匪归匪艰世皇御一民用寕一而释之门既振既息时龙光师燕居弗驰散其绪余为书为诗诗扬宗风书纵逸趣沛将有述弃而遽去维时名僧至于公卿有诔有辞失之若惊垂八十年英标如在谁知表之嗣者七代义举有闻天子喜之史臣属辞以系遐思
　　庚戌正月行使歴代旧钱○十月十八日大赦
　　太师鲁国忠武王穆呼哩身长七尺虎首虬须黒面多谋畧雄勇冠一时与博尔济博勒呼齐拉衮俱以忠勇佐太祖时号巴哩巴库鲁克犹汉言四杰也太祖行次东印度铁门关侍衞者见一兽鹿形马尾緑色而独角能为人言曰汝军冝早上怪问耶律晋卿楚才奏曰此兽名角【音端】日行一万八千里解四夷语是恶杀之象葢上天遣之以告陛下愿承天心宥此数国人命实陛下无疆之福即日下诏班师【右出本朝功臣事畧】
　　辛亥正月五日以上年十一月廿三日郊祀大赦三月十八日登极大赦赐髙年帛　四月禁使新旧铜钱及至大银钞
　　革罢僧道衙门
　　论曰望五位以升阶转二依而就果者上乘菩萨也以四向一坐而证成三生百刼而彰号者縁觉声闻也圣贤品级教有明文唯妙悟自心入佛知见者千圣尚不为何阶级之有大教东被三百五十余年后魏以赵郡沙门法果为沙门统供施之不足又官品之遂授辅国宜城子忠信侯寻进公爵曰安城封官自果始也梁以恵超为夀光殿学士后周选僧道中学问优赡者充通道观学士仍改服色隋以彦琮为翻经馆学士唐中宗神龙二年造圣善寺成惠范惠珍法蔵大行防寂元璧仁方崇先进国九人加五品并朝散大夫葢以营像修造之功也寻加惠范正议大夫上庸郡公寺主至银青光禄大夫俸料房阁已上同职官给宗卜平内难僧清润封官三品医寕王疾愈僧赐绯袍代宗加不空三蔵至府仪同三司肃国公食邑三千户辞让数四不允空曰吾以法济世不意垂死滥汚封爵故秩唯空为极矣宋金两朝南北殊风而封释官秩颇存典故然犹遵律印信未闻迨我皇元世祖皇帝混一海宇条纲制度一出睿思谓以俗制于僧殊失崇敬谕天下设立宣政院僧録僧正都纲司锡以印信行移各路主掌教门防持教法赖圣天子不负佛嘱也然而稗贩之流好爵縻贤恃其所贵而贵之奔走伺候处汚不羞以敲朴喧嚣牒诉倥偬为得志不夺不厌致有囊加巴僧録枉取栲栳山僧钱罔顾律行可谓师子身虫也仁宗皇帝居储宫日目撃其弊降旨除宣政院外一例革之是亦不负灵山付嘱也于戏朝廷尚行于爵秩释子乃竞于官阶官阶无尽期贪爱无满分胡不养其妻子跪拜君亲何异织女七襄牵牛负轭者耶识达于此无取焉盛矣乎不空粉泽大教有功犹媿滥汚今何人而欲假名器哉
　　壬子仁宗文英武章皇帝十月廿九日以诸王入觐大赦改皇庆
　　癸丑十月十八日诏科塲以经义取士
　　甲寅正月廿二日改延祐大赦　【十一月遣使经理江西江浙湖广田粮】教佛智三蔵法师入寂公济农氏讳实喇卜衮楚克事上师珠喇齐学佛氏法善吐畨文字颇得秘宻之要世祖皇帝尝受教于帝师帕克斯巴诏师译语辞致明辨允惬圣衷诏赐大辩广智法师河西之人尊其道而不敢名止称其氏至呼其子弟皆曰此济农法师家其为见重如此公昆弟四人公其季也总丱之嵗依帝师帕克斯巴薙染为僧学诸部灌顶之法时有上士名喇温布以扬玛德沁宻结特之要见称于世帝师命公往学此法温卜以公器伟识髙非流辈比悉以秘要授之于是王公大人凡有志兹道者皆于公师而受焉帝师嘉勒斯赉巴鄂尔嘉勒以公之能荐之世祖诏译诸秘要俾传于世时僧司虽盛风纪寖弊所在官吏既不能干城遗【缺】侮反为诸僧之害桂蠧桑痈虽欲去之莫能尽也颓
　　波所激江南尤甚朝廷久选能者欲使正之以白帝师佥谓诸色之人岂无能者必以为识时务孰与公贤以诏授江浙等处释教总统既至削去烦苛务从寛大其人安之既而改授福建等处释教总统以其气之正数与同列乖迕而不合公谓天下何事况教门乎葢吾人之庸自扰之耳夫设官愈多则事愈烦今诸僧之苦葢事烦而官多也十羊九牧其为苛扰可胜言哉建言罢之以闻诏罢诸路总所议者称其髙公既得请乃遁迹垅坻筑室种树葢将终焉至大中以皇太子令召至京师诏授光禄大夫司徒仁宗皇帝龙徳渊潜之日尝问法于公知公之贤既践天位眷遇益隆诏给廪既馆于庆夀寺诏公所译皆板行之公幼而颖悟诸国语言皆不学而能自为儿人皆以为必成大器既长果能树立致位三公虽以徳艺抑亦遭遇于时也其始为佛诵其言观其义既涉其涯遂厉于深为人好贤爱能尤能取诸人以为善谈论之际发其端已得过半之思故其所有皆以好问而致是以名胜之流皆从之防以师友相处延祐元年十月五日殁年五十有六其始疾也诏赐中统钞万缗俾求医药太尉沈王往眎疾焉既殁又赐币万缗以给事遣使驿送其丧归故里门弟子相与建塔以表其蔵夀安山云麓洪公作铭有谓佛法之传必资翻译故译梵为华或敌对名物或唯以义必博通经论善两方之言始能为之是以道安尝谓翻译防言有五失本三不易故非能者不足以有为也所以传列十科翻译居首者岂非以其为之难功之大乎予尝以诏与京邑诸公校讐蔵典歴观自古翻译之家以义译经如秦之罗什译论唐之奘公十数人之作所谓禹吾无间然矣其余或指义暧昧或文辞疎拙夫义之暧昧葢译者之未尽文或踈拙润色之失也因思安公之言以谓以弥天之髙尚称不易今之译者何其易哉自季叶以来译塲久废能者葢寡岂意人物凋残之际乃见公乎观其所译可谓能者哉
　　秦州普觉法师卒教自隋唐之后传者各宗其説遂派而为三由止观之门观假而悟空观空而趣中以入于实相者为天台宗防縁入实即俗而明真者为贤首宗穷万有之数昭一性之有空殊致而同归乎中道者为慈恩宗师为慈恩宗者也姓赵氏讳英辩垂髫为驱乌甫弱冠资二百五十戒二十有五得传于栢林潭公为座主凡为僧六十有一年年六十有八延祐元年六月庚戌终于景福寺焕异景于易箦之夕标竒迹于火之余以其年月日塔于普觉寺之后师为性真纯如美玉含璞虽不加雕绘而人自爱重之至于悍卒武夫亦能敬其人谓无佛之世足为佛也毎得钱币悉以剏佛祠食守道之侣故君子髙其风
　　乙卯三月遣使宣抚问民疾苦　【平寕都寇　十一月廿七日以星芒大赦天下】
