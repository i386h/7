<!-- { "loadSidebar": true } -->
　　问曰佛道言人死当更复生仆不信此言之审也牟子曰人临死其家上屋呼之死已复呼谁或曰呼其魂魄牟子曰神还则生不还则神何之乎曰成神牟子曰是也魂神固不灭矣但身自朽烂耳身譬如五谷之根叶魂神如五谷之种实根叶生必当死种实岂有终已得道身灭耳老子曰吾有大患以吾有身也若吾无身吾有何患又曰功成名遂身退天之道也或曰为道亦死不为道亦死有以异乎牟子曰所谓无一日之善而问终身之誉者也有道虽死神归福堂为恶既死神当其殃愚夫闇于成事贤智预于未萌道与不道如金比草祸之与福如白方黒焉得不异而言何易乎
　　问曰孔子云未能事人焉能事鬼未知生焉知死此圣人之所纪也今佛家輙生死之事神之务此殆非圣喆之语也夫履道者当虗无淡泊归志质朴何为乃道生死以乱志神之余事乎牟子曰若子之言所谓见外而未识内者也孔子疾子路不问本末以此抑之耳孝经曰为之宗庙以享之春秋祭祀以时思之又曰生事爱敬死事哀戚岂不教人事神知生死哉周公为武王请命曰旦多才多艺能事鬼神夫何为也佛经所生死之趣非此乎老子曰既知其子复守其母没身不殆又曰用其光复归其明无遗身殃此道生死之所趣吉防之所住至道之要实贵寂寞佛家岂好言乎来问不得不对耳钟鼓岂有自鸣者桴加而有声矣
　　问曰孔子曰夷狄之有君不如诸夏之亡也孟子讥陈相更学许行之术曰吾闻用夏变夷未闻用夷变夏者也吾子弱冠学尧舜周孔之道而今舍之更学夷狄之术不已惑乎牟子曰此吾未解大道时之余语耳若子可谓见礼制之华而闇道徳之实闚炬烛之明未覩天庭之日也孔子所言矫世法矣孟轲所云疾専一耳昔孔子欲居九夷曰君子居之何陋之有及仲尼不容于鲁衞孟轲不用于齐梁岂复仕于夷狄乎禹出西羗而圣喆叟生舜而顽嚚由余产狄国而覇秦管蔡自河洛而流言传曰北辰之星在天之中在人之北以此观之汉地未必为天中也佛经所上下周极含血之物皆属佛焉是以吾复尊而学之何为当舍尧舜周孔之道金玉不相伤隋璧不相妨谓人为惑特自惑乎问曰孔子称奢则不孙俭则固与其不孙也寜固御孙曰俭者徳之共侈者恶之大也今佛家以空财布施为名尽货与人为贵岂有福哉牟子曰彼一时也此一时也仲尼之言疾奢而无礼御孙之论刺庄公之刻桷非禁布施也舜耕歴山恩不及州里太公屠牛恵不逮妻子及其见用恩流八荒施四海饶财多货贵其能与贫困屡空贵其履道许由不贪四海伯夷不甘其国虞卿捐万户之封救穷人之急各其志也僖负覊以盘飱之恵全其所居之闾宣孟以一饭之故活其不赀之躯隂施出于不意阳报皎如白日况倾家财发善意其功徳巍巍如嵩泰悠悠如江海矣懐善者应之以祚挟恶者报之以殃未有种稲而得麦施祸而得福者也问曰人之处世莫不好富贵而恶贫贱乐欢而惮劳倦黄帝养性以五肴为上孔子食不厌精鲙不厌细今沙门被赤布日一食闭六情自毕于世若兹何聊之有牟子曰富与贵是人之所欲不以其道得之不处也贫与贱是人之所恶不以其道得之不去也老子曰五色令人目盲五音令人耳聋五味令人口爽驰骋畋猎令人心发狂难得之货令人行妨圣人为腹不为目此言岂虚哉栁下恵不以三公之位易其介段干木不以其身易魏文之富许由巢父栖木而居自谓安于帝宇夷齐饿于首阳自谓饱于文武盖各得其志而已何不聊之有乎
　　问曰若佛经深妙靡丽子胡不谈之于朝廷论之于君父修之于闺门接之于朋友何复学经传读诸子乎牟子曰子未达其源而问其流也夫陈爼豆于垒门建旌旗于朝堂衣狐裘以当蕤賔被絺绤以御黄钟非不丽也乖其处非其时也故持孔子之术入商鞅之门赍孟轲之诣苏张之庭功无分寸过有丈尺矣老子曰上士闻道勤而行之中士闻道若存若无下士闻道而大笑之吾惧大笑故不为谈也渇不必待江河而饮井泉之水何所不饱是以复治经传耳
　　问曰老子云智者不言言者不智又曰大辩若讷大巧若拙君子耻其言过行设沙门有至道奚不坐而行之何复谈是非论曲直乎仆以为此徳行之贱也牟子曰来春当大饥今秋不食黄钟应寒蕤賔重裘备预虽早不免于愚老子所云谓得道者耳未得道者何知之有乎大道一言而天下恱岂非大辨老子不云乎功遂身退天之道也身既退矣又何言哉今之沙门未及得道何得不言老氏亦犹言也如其无言五千何述焉若知而不言可也既不能知又不能言愚人也故能言不能行国之师也能行不能言国之用也能行能言国之寳也三品各有所施何徳之贱乎唯不能言又不能行是贱也
　　问曰如子之言徒当学辨达修言论岂复治情性履道徳乎牟子曰何难悟之甚乎夫言语谈论各有时也蘧瑗仕国有道则直国无道则卷而懐之武子曰国有道则智国无道则愚孔子曰可与言而不与言失人不可与言而与言失言故智愚自有时谈论各有意何为当言论而不行哉
　　问曰云佛道至尊至快无为淡泊世人学士多讥毁之云其辞廓落难用虚无难信何也牟子曰至味不合于众口大音不比于众耳作咸池设大钟发箫韶咏九成莫之和也张郑衞之歌时俗之音必不期而拊手也故宋玉云客歌于郢为下俚之曲和者千人引商激角众莫之应此皆恱邪声不晓于大度者也韩非以管闚之见而谤尧舜接舆以毛厘之分而刺仲尼皆躭小而忽大者也夫闻清商而谓之角非弹之过听者之不聡矣见和璧而名之石非璧之贱也视者之不明矣神蛇能断而复续不能使人不断也灵发梦于宋元不能免豫且之大道无为非俗所见不为誉者贵不为毁者贱用不用自天也行不行乃时也信不信其命也
　　问曰吾子以经传理佛之其辞富而义显其文炽而美得无非真诚是子之辩也牟子曰吾非辩也见博故不惑耳问曰见博其有术乎牟子曰由佛经也吾未解佛经之时惑甚于子虽诵五经适以为华未成实矣吾既覩佛经之览老子之要守恬淡之性观无为之行还视世事犹临天井而窥谿谷登嵩岱而见丘垤矣五经则五味佛道则五谷矣吾自闻道以来如云见白日炬火入冥室焉
　　问曰子以经传之辞华丽之褒讃佛行称誉其徳髙者陵青云广者逾地圻得无逾其本过其实乎而仆讥刺颇得疹中而其病也牟子曰吁吾之所褒犹以尘埃附嵩岱収朝露投江海子之所谤犹握瓢觚欲减江海操耕耒欲损昆崘侧一拳以翳日光举土块以塞河冲吾所褒不能使佛髙子之毁不能令其下也
　　论曰牟子理惑三十有七篇梁僧祐律师载之宏明集可谓所从来逺矣观其崇徳辨惑闲邪御侮发挥大教之耿光盖闳览博物之君子也当是时吾佛法源滥觞之初凢西域沙门至中国者由腾兰而下不过十人所新出经三百余卷俱小乗教若微妙大乗诸经皆所未至牟子乃能鉴颖悟契佛心宗得法味若是之深比夫汉末襧衡陈元龙孔北海诸公虚负竒资终于不闻道不过为一俗士而死矣然则牟子贤矣哉惜其书不能备载聊取二十篇辅成通论大抵世之惑也者虽世尊在世尚莫能无况今去圣逾二千载欲天下之廓廓皆正信其可得哉虽然是书正不可不以垂世也
　　汉书西域传史官范论曰西域风土之载前史未闻也张骞懐致逺之略班超奋封侯之志终能立功西遐羁服外域自兵威之所肃服财赂之所懐诱莫不献方竒纳爱质露顶肘行东向而朝天子故设戊巳之官分任其事建都护之帅総领其权其后甘英乃抵条支而歴安息临海以望大秦拒玉门阳关四万余里靡不周尽焉若其境俗性习之优薄产载物之区品川河障岭之基源气节暑之通隔梯山栈谷绳行沙渡之道身首痛风灾难之域莫不备写情形审求根实至于佛道神化兴自身毒而二汉方志莫有称焉张骞但着地多暑湿乗象而战班超虽列其奉浮图不杀伐而精文善法逹之功靡所传述予闻之后説也其国则殷乎中土玉烛和气灵圣之所降集贤懿之所挺生神迹诡异则理絶人区感騐明显则事出天外而骞超无闻者岂非道秘徃运数开叔叶乎不然何诬异之甚也汉自楚王英始盛斋戒之祀桓帝又修华盖之饰将微义未译而但神明之详其清心释累之训空有兼遣之宗道书之流也且好仁恶杀蠲救崇善所以贤达君子多爱其法焉然好大不经竒谲无已虽邹衍谈天之辩庄周蜗角之论尚未足以槩其万一又精灵起灭因报相寻若晓而昧者故通人多惑焉盖道俗无方适物异防取诸同归措夫疑则大道通矣字蔚宗生晋末仕于宋凡史籍议论氏自而始
　　宏汉纪曰永平十一年浮屠者佛也西域天竺有佛道焉佛者汉言觉将觉悟羣生也其教以修善慈心为主不杀生専务清浄其精者号为沙门汉言息心盖息意去欲而归于无为也又以为人死精神不灭随复受形生时所行善恶皆有报应故所贵行善修道以链精神不已以至无生而得为佛也佛身长一丈六尺黄金色项中佩日月光变化无方无所不入故能化通万物而大济羣生初明帝梦见金人长大项有日月光以问羣臣或曰西方有神其名曰佛其形长大因遣使天竺问其道术图其形像而还有经数千万卷以虚无为宗包罗精麤无所不统善为宏阔逺大之言所求在一体之内所明在视聼之外世俗之人或以为虚诞然归于防深逺难得而测故王公大臣观死生报应之际莫不矍然而自失焉本朝东坡居士曰此殆中国始知有佛时语也虽浅近大略具足矣野人得鹿正尔煮食之耳其后卖与市人遂入公庖中馔之百方然鹿之所以美未有丝毫加于煮食也宏汉纪论佛世罕见全篇东坡大全集所载宏论佛乃唐章懐太子注汉书楚王英传所引用汉纪者当以此全篇为正云
　　甲戍改兴平
　　乙亥　【糓一石二十五万麦与豆一石各二十万钱】
　　丙子改建安帝东归洛
　　丁丑　【曺公迁都许昌以曺为司空刘备为豫州牧】　是年千嵗寳掌和尚至自西土
　　戊寅沙门康猛竺大力译四谛及兴起本行等经六部凡十一卷于洛阳
　　辛巳　【曺操与绍将顔良战于官渡为关云长走马入寨刺杀顔良】
　　己丑　【吴周瑜破曺公于赤壁矣】
