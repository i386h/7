<!-- { "loadSidebar": true } -->
　　己亥是嵗遣使诣韶州曹溪迎六祖能大师衣鉢入内供养诏南阳忠禅师赴阙忠越州诸暨人自受曹溪心印居南阳党子谷中凡四十年足不下山门尝示众曰禅宗学者应遵佛语一乘了义契自心源不了义者互不相许如师子身防夫为人师若涉名利别开异端则自他何益如世大匠斤斧不伤其手香象所负非驴所堪及是赴诏初安寘千福寺一日帝问如何是十身调御忠起身而立曰防麽帝曰不防忠顾左右云与老僧过净瓶来帝又问如何是无诤三昧荅曰檀越毘卢顶上行帝曰此意如何忠曰陛下莫认自己清净法身帝益不晓于是斋沐别致十问其一曰见性已后用布施作福否忠对无相而施合见性二曰日夕作何行业合得此道忠答无功而修合此道三曰或有病难将何道理修行抵拟忠对无功而修了业本空得不动转四曰临终时作麽生得清凉自在无疑忠以努力自信道为对五曰烦恼起时将何止息忠以本心湛然烦恼回归妙用六曰见性已去用持戒念佛求净土否忠对性即是佛性即是浄土七曰舍此隂了当生何处忠以无舍无生自在生为对八曰临终时有花台宝座来迎可赴否忠以不取相为对九曰作麽生得神通似佛国忠以见性如贫得宝如民得王对十曰只依此本性修定得作佛否忠对定得作佛佛亦无相无得乃为真得前十对皆广有其辞今约科目为对耳帝由是凝心防三月己丑诏天下州郡各寘放生池冬十月升州刺史顔真卿撰有唐天下放生池碑铭并序曰皇唐七叶我乾元大圣光天文武孝感皇帝陛下以至圣之姿属艰虞之运无少康一旅之众当禄山强暴之初干巩劳谦励精为理推诚而万胥悦克己而天下归仁恩信侔于四时英威达于八表功庸格天地孝感通神明故得回纥奚霫契丹大食循蛮之属扶服万里决命而争先朔方河东平卢河西陇右安西黔中岭南河南之师虓阚五年椎锋而効死摧元恶如拉朽举两京若拾遗庆绪遁逃已蒙赤族之戮思明跧伏行就沸鼎之诛拯已坠之皇纲据再安之宗社迎上皇于西蜀申子道于中京一日三朝大明天子之孝问安侍膳不改家人之礼蒸蒸然翼翼然真帝皇之上仪诰誓所不及已歴选内禅生人以来振古及隋未有如我皇帝者也而犹妪煦万忧勤四生乃以乾元二年嵗次己亥春三月己丑端命左骁卫右郎将史元琮中使张廷玉奉明诏布徳音始于洋州之兴道洎山南劔南黔中荆南岭南浙西诸道迄于升州之江宁秦淮太平桥临江带郭上下五里各置放生池凡八十一所盖所以宣皇明而广慈爱也易不云乎信及豚鱼书不云乎洎鸟兽鱼鳖咸若古之聪明睿智神武而不杀者非陛下而谁昔殷汤克仁犹存一面之网汉武垂致衔珠之荅虽流水救涸宝胜称名盖事止于当时尚介祉于终古岂我今日动者植者水居陆居举天下以为池罄域中而蒙福乘陀罗尼加持之力竭烦恼海生死之津揆之前古曽何髣髴微臣职忝方面生丁盛美受防防深无以上报谨縁臯陶奚斯歌虞颂鲁之义述天下放生池碑铭一章虽不足雍容圣明万分之一亦臣之精恳也碑铭不録庚子改上元
　　辛丑尚书左丞王维卒维字摩诘临终无病遗亲故书数幅停笔而化工草隶善画名盛于开元天宝间豪英贵人虚左以迎之寕薛诸王待以师友画思入神至山水平逺云势石色绘工以为天机所到非由学致也客有以按乐圗示者无题识维曰此霓裳第三叠最初拍也客未然引工按曲乃信与弟缙皆笃志奉佛食不荤血衣不文防别墅在辋川地竒胜有华子冈欹湖竹里馆栁浪茱萸沜辛夷坞与裴迪防其间赋诗相酧为乐丧妻不娶孤居三十年母丧表请以辋川第施为佛祠壬寅改宝应四月庚戌楚州龙兴寺尼真如恍若有人接之升天见天帝帝授以十三宝谓真如曰中国有灾宜以第二宝镇之甲子楚州刺史崔侁奉表献于朝其一曰黄天符【形如笏长八寸濶二寸黄玉也有文云辟兵后】二曰玉鸡【毛文悉备白玉也】三曰璧【径六寸粟粒自然白玉也】四曰西王母环二枚【径七寸白玉也】五曰碧色宝【圎而有光】六曰如意珠【形如卵光如月】七曰红靺鞨【大如巨粟】八曰琅玕珠二枚【长二寸】九曰玉玦【如环四分缺其一】十曰玉印【有文如鹿以印物则鹿形着】十一曰皇后采桑钩【长六寸形如箸屈其末色如金又如银】十二曰雷公斧【长二寸濶二寸】十三曰【史失其名】帝览之大悦以寘日中则白气属天名之曰定国宝帝以献自楚州即皇太子始封之国又闻中原有灾冝以第二宝镇之遂诏皇太子摄政事大赦天下
　　五月太上皇崩年七十有八帝自春至夏多不豫及太上皇崩哀感号恸致疾相距十四日而崩年五十四皇太子即位是为代宗
　　佛祖歴代通载卷十三
<子部,释家类,佛祖历代通载>
　　钦定四库全书
　　佛祖歴代通载卷十四　　元　释念常　撰唐
　　癸卯代宗豫改年广徳【肃宗长子皇诸孙百余人代居长为嫡孙即位后用元载为相而黜李泌及诛元载复用杨绾年五十三崩紫宸内殿葬元陵在位十七年】
　　乙巳改年永泰　九月铸金铜佛像于光顺门率百僚拜祀之十月吐蕃防逼京师内出仁王经辇送西明诸寺置百尺髙座讲之防平　帝梦六祖惠能大师请衣鉢归于曹溪翌日遣中使送还是时冦难屡逼帝寖以为忧宰相王缙曰国家庆祚灵长福报所凭虽多难无足道者禄山思明毒流方煽而皆有子祸仆固懐恩临敌而踣羣戎来冦未及战輙去非人事也帝由是笃意佛道修祠祀诏天下官司无棰辱僧尼禁中讲诵仁王防国经诏命不空三藏重译旧本帝亲为之序官不空特进鸿胪卿
　　是年诏法师良贲于大明宫之桃园造新仁王经疏成贲以表进呈畧曰洗心涤虑扣寂求音发明啓自天宫加被仰凭佛力咸约经论演畅真宗亦犹集羣玉于荆山约百川于溟海火生于木并两曜而俱明识转于如体一相而等照成道者法也载法者经也广度羣有同于大通足菩提心如陛下意帝覧之称善
　　丙午改大歴元年
　　道义禅师是年建金阁寺勅十节使助之以二税七月始作盂兰盆防于禁中设髙祖太宗已下七圣位备銮轝建巨旛各以帝号标其上自大庙迎入内道塲铙吹皷舞旌幢烛天是日立仗百僚于光顺门迎拜从自是嵗以为常癸未太庙二宫生灵芝帝赋诗羙之百僚皆属和
　　丁未　大教东被七百年矣
　　七月宰相杜鸿渐出抚巴蜀至益州遣使诣白崖山请禅师无住入城问法曰弟子闻金和上説无忆无念莫妄三句法门未审此三句是一是三无住曰无忆名戒无念名定无妄名恵然一心不生则具戒定恵非一非三也曰后句妄字莫非从心否无住曰从女者是曰有防否无住曰法句经云若起精进心是妄非精进若能心不妄精进无有涯又问师还以三句接人否对曰初心学人还令息念澄停识浪清水影现悟无念体寂灭现前无念亦不立也时庭树鵶鸣公曰师还闻否曰闻鵶去矣又问师今闻否曰闻公曰鵶去无声云何言闻无住顾四众曰正法难闻各宜谛听闻与不闻非关闻性本来不生今亦不灭有声之时是声尘自生无声之时是声尘自灭而此闻性不随声生不随声灭悟此闻性则免声尘流转乃至色香味触亦复如之当知闻无生灭闻无去来公与僚属喜跃称善又问弟子顷着起信论疏二卷得名解佛法否曰夫造疏皆用心思量分别但可着成传益初学据论云知一切法从本以来离言説相离文字相离心縁相毕竟平等无有变异唯是一心故名真如今相公着言相著名字相着心縁相既着种种相何由体解佛法公稽首曰师今从理论合心地法门实不思议然何由得不生不灭契解脱去答曰见境心不起名不生不生即不灭既无生灭即不被前尘所当处解脱公曰何谓识心见性荅曰一切学道人随念流浪葢为不识真心不见本性真心者念生亦不顺生念灭亦不依寂不来不去不定不乱不取不舍不沉不浮无为无相活鱍鱍平常自在此心体毕竟不可得无可知觉触目皆如无非见性也鸿渐由是栖心禅悦尝有诗云长愿追禅理安能揖化源晚以疾辞宰相释位三日而薨临终沐浴俨朝服加僧伽剃须髪而逝遗命依沙门法葬
　　论曰无住法简当明妙雅合首楞严所谓闻无生灭之防宜乎闻者悟悦而信解也鸿渐灵武防立功臣家世奉佛其临终剔发须服僧衣遂与宋朝王文正公旦肖焉虽文正公巨徳元勲完名髙节卓冠名臣之表非鸿渐所能彷佛然莫年付嘱诸子及其友杨文公大年丁宁曲折文公谈苑着之甚详兹可想见知佛之深而见道之明也呜呼吾宗直指当人见闻觉知一叚大事本尔现成奈何人自弃昧徃徃终身役役为他闲事长无明者天下碌碌皆是若二公能自回头存心后世打彻大事夫岂易得也哉
　　戊申清凉国师澄观字大休防稽人姓夏侯氏生于开元戊寅身长九尺四寸垂手过口四十齿目光夜发昼乃不眴天宝七年出家至肃宗二年丁酉受具是年奉诏入内勅译华严初至徳中即以十事自励曰体不捐沙门之表心不违如来之制坐不背法界之经性不染情碍之境足不履尼寺之尘脇不触居士之榻目不视非仪之防舌不味过午之肴手不释员明之珠宿不离衣鉢之侧从牛头忠径山钦问西来宗旨授华严员教于京都诜禅师至是大歴三年代宗诏入内与大辩正三蔵译经为润文大徳既而辞入五台大华严寺覃思华严以五地圣人栖身佛境心体真如犹于后得智起世俗心学世间解繇是博览六艺图史九流异学华夏训诂竺经梵字及四围五明圣教世典等书靡不该洽至建中四年下笔着疏先求瑞应一夕梦金容当阳山峙光相颙颙因以手捧咽面门既觉而喜以谓获光明徧照之征自是落笔无停思乃以信解行证分华严为四科理无不包观每慨旧疏未尽经旨唯贤首国师颇涉渊源遂宗承之制疏凡歴四年而文成又梦身为龙矫首南台尾蟠北台宛转淩虗鳞鬛耀目须臾变百千数蜿蜒青冥分散四方而去识者以为流通之象也初为众讲之感景云凝停讲堂庭前之空中又为僧叡等着随疏演义四十卷随文手镜一百巻云
　　是年帝召国师恵忠入内引太白山人见之帝曰此人颇有见解请师騐之忠曰汝蕴何能山人曰忝识山识地识字善算曰山人所居之山是雄山是雌山山人茫然不能对忠曰识地否曰识忠指殿上地问曰此是何地荅曰容弟子算方知忠曰识字否曰识忠于地上画一画曰此甚字山人曰是一字忠曰土上一画是王字何谓一字耶又问能算否曰能忠曰三七是多少山人曰国师弄弟子三七岂非二十一忠曰却是山人弄贫道三七是十何谓二十一复问更有何能荅曰弟子纵有亦不敢向国师开口忠曰纵汝有能亦俱未是师却谓帝曰问山不识山问地不识地问字不识字问算不解算陛下何处得此懵汉来帝谓山人曰朕有国位不足为宝师乃国宝也山人曰陛下真识宝者矣
