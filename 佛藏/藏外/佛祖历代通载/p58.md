<!-- { "loadSidebar": true } -->
　　澧州药山禅师惟俨卒大儒唐伸为之碑曰上嗣位明年澧阳郡药山释氏大师以十二月六日终于修心之所后八年门人状先师之行西来京师告于崇敬寺大徳求所以发挥先师之耿光垂于不朽崇敬大徳于余为从母兄也甞叅径山得其心要自兴善寛敬示寂之后四方从道之人质疑传妙罔不诣崇敬者甞谓伸曰吾道之明于药山犹尔教之阐于洙泗智炬虽灭法雷犹响岂可使明徳不照至行湮没哉惟大师生南康信丰自为童时未甞处羣儿戯弄中往往独坐如念如思年十七即南度大庾抵潮之西山得惠照禅师乃落髪服缁执礼以事大歴中受具于衡岳希琛律师释礼矩仪动如夙习一朝乃言曰大丈夫当离法自静焉能屑屑事细行于衣巾耶是时南岳有迁江西有寂中岳有洪皆悟心契乃知大圭之质岂俟磨砻照乗之珍难晦符彩自是寂以大乗法闻四方学徒至于指心传要众所不能达者师必黙识悬解不违如愚居寂之室垂二十年寂曰汝之所得可谓浃于心术布于四体欲益而无所益欲知而无所知浑然天和合于本无吾无有以教矣佛以开示羣盲为大功度灭众恶为大徳尔当以功徳者济羣迷宜作梯航无久滞此由是陟罗浮涉清凉歴三峡逰九江贞元初因憇药山喟然叹曰吾生寄世若萍蓬耳又何効其飘转耶既披榛结庵才庇趺座乡人知者因赍携饮食奔走而往师曰吾无徳于人何以劳人乎哉并谢而不受乡人跪曰愿闻日费之具曰米一升足矣自是甞以山蔬数本佐食一食讫就座转法华华严湼槃昼夜若一终始如是殆三十年矣防方求益之徒知教之在此后数嵗而僧徒葺居禅室梁栋鳞差其众不可胜数至于沃烦正覆源成流有以见寂公先知之明矣忽一旦谓其徒曰乗邮而行及莫而息未有久行而不息者吾至所诣矣吾将有息矣灵源自清混之者相能灭诸相是无有色穷本絶外汝其悉之语毕隐几而化春秋八十四僧臈六十夏入室弟子冲虚等迁座建塔于禅居之东遵本教也始师甞以大练布为衣以竹器为蹻自薙其髪自具其食虽门人数百童侍甚广未甞易其力珍羞百品鲜果骈罗未甞易其食冬裘重燠夏服轻疎未甞赐衣华室静深香榻严洁未甞易其处麋鹿环绕猛兽伏前未甞易其观贵贱迭来顶谒牀下未甞易其礼非夫罄万有契真空离攀縁之病本性清浄乎物表焉能遗形骸忘嗜欲久而如一者耶其他硕臣重官归依修礼于师之道未有及其门阃者故不列之于篇铭曰一物在中触境而揺我示其源不境不跳西方圣人实言其要其要既得可言其妙我源自济我真自灵大包万有细出无形曹溪所传徒蔵于密身世俱空曽何有物自见曰明是为至精出没在我谁曰死生刻之琬琰立之岩岫作碑者伸期于不朽
　　李翺作复性书其一曰人之所以为圣人者性也人之所以惑其性者情也喜怒哀惧爱恶欲七者情之所为也情既昏性斯匿矣非性之过也七者循环而交来故性不能统也水之浑也其流不清火之烟也其光不明非水火清明之过沙不浑流斯清矣烟不郁光斯明矣情不作性斯统矣性者天之命也圣人得之不惑者也圣人者岂无情耶圣人者寂然不动不往而到不言而信不耀而光制作参乎天地变化合于隂阳虽有情也未甞有情也然则百姓者岂其无性耶百姓之性与圣人之性弗差也虽然情之所昏交相攻未始有穷故虽终身而不自睹其性焉火之潜于山石林木之中非不火也江河淮济之未流而泉于山非不水也石不敲木弗磨则不能烧其山林而燥万物泉之源弗疏则弗能为江为河为淮为济东滙大壑浩浩汤汤为弗测之深情之动弗息则弗能复其性而烛天地为不极之明是故诚者圣人之性也寂然不动广大清明照乎天地感而遂通天下之故行止语黙无不处极也复其性者贤人循之而不已者也不已则能归其源矣圣人知人之性皆可以循之其不息而至于圣也故制礼以节之作乐以和之安于仁乐之本也动而中礼之本也故在车则闻和鸾之声行步则闻佩玉之音无故不废琴瑟视言行循礼法而动所以教人忘嗜欲而归性命之道也道者至诚而不息也至诚而不息则虚虚而不息则明明而不息则照天地而无遗非他也此尽性命之道也哀哉人人可以及于此莫之止而不为也不亦惑耶昔者圣人以传于顔子顔子得之拳拳不失不逺而复其心三月不违仁子曰回也其庶乎屡空其所以未到圣人者一息耳非力不能也短命而死故也其余升堂者盖皆传也一气之所春一雨之所膏而得之者各有浅深不必均也曽子之死也曰吾何求焉吾得正而毙焉斯已矣斯正性命之言也子思仲尼之孙得祖之道述中庸四十九篇以传于孟轲孟轲曰我四十不动心轲之门人达者公孙丑万章之徒盖传之矣遭秦焚书中庸之弗焚者一篇有焉于是此道废阙其教授者唯节文章句威仪击劔之术相师焉性命之源则吾弗能传矣道之极于剥也必复吾自六嵗读书但为辞句之学志于道者四年矣与人言之未甞有是我者也南观涛江入于越而吴兴陆参存焉与之言陆参曰子之言尼父之心也东方有圣人焉不出乎此也西方有圣人焉亦不出乎此也唯子行之不息而已矣呜呼性命之书虽存学者莫能明是故皆入于荘列老释不知者谓夫子之徒不足以穷性命之道信之者皆是也有问于我我以吾之所知传焉遂书于书以开诚眀之源而阙絶废弃不扬之道几可以传于是命曰复性书以治乎心以传乎人于戏夫子复生不废吾言矣其二曰或问曰人之昬也久矣将复其性者必有渐也敢问其方曰弗虑弗思情则不生情既不生乃为正思正思者无思无虑也易曰天下何思何虑又曰闲邪存其诚诗曰思无邪曰已矣乎曰未也此斋戒其心者也犹未离于静焉有静必动有动必静动静不息是乃情也易曰吉凶悔吝生乎动者也焉能复其性耶曰如之何曰方静之时知心无思者是斋戒也知本无有思动静皆离寂然不动是至诚也中庸曰诚则明矣易曰天下之动贞夫一者也问曰不虑不思之时物格于外情应于内如之何而可止也以情止情其可乎曰情者性之邪也知其为邪本无其心寂然不已邪思自息惟性明照邪也何所生如以情止情是乃大情也情之相止其有已乎易曰顔氏之子其殆庶几乎有不善未甞不知知之未甞复行也易曰不逺复无祗悔元吉问曰本无有思动静皆离然则静之来也其不闻乎物之形也其不见乎曰不覩不闻是非人也视听昭昭而不起闻见者斯可矣无不知也无不为也其心寂然光照天地是诚之明也大学曰致知在格物易曰无思也无为也寂然不动感而遂通天下之故非天下之至神其孰能与于此曰敢问致知在格物何谓也曰物者万物也格者来至也物至之时其心昭昭然辨焉而不着于物者是致知也是知之至也知至故意诚意诚故心正心正故身修身修故家齐家齐而国治国治而天下平此所以能参天地者也易曰与天地相似故不违智周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体一隂一阳之谓道此之谓也曰生为我説中庸曰不出乎前矣曰我未明也敢问何谓天命之谓性曰人生而静天之性也性者天之命也率性之谓道曰何谓也曰率循也循其源而反其性者道也道也者至诚也至诚天之道也诚者定也不动也修道之谓教何谓也曰教也者人之道也择善而固执之者也修是道而归其本者明也教也者则可以教天下矣顔子其人也道也者不可须臾离也可离非道也说者曰其心不可须臾动焉故也动则逺矣非道矣变化无方未始离于不动故也是故君子戒谨乎其所不覩恐惧乎其所不闻莫见乎隐莫显乎微故君子谨其独也者曰不覩之覩见莫大焉不闻之闻闻莫甚焉其心不动是弗覩之覩弗闻之闻也其复之不逺矣故谨其独谨其独者守其中也问曰昔之解中庸者与生之言皆不同何也曰彼以事解我以心通者也曰彼亦通于心乎曰吾不知之问人之性犹圣人之性嗜欲爱恶之心何自而生耶曰情者妄也邪也曰邪与妄则无所因矣妄情灭息本性清明周流六虚所以谓之能复其性也易曰乾道变化各正性命语曰朝闻道夕死可矣能正性命故也曰情之所昬性即灭矣何以谓之犹圣人之性也曰水之清澈其浑之者沙泥也其浑也性情岂遂无有耶久而不动沙泥自沉清明之性鉴乎天地非自外来也故其浑也性本不失及其复也性亦不生人之性亦犹水也问曰人之性本皆善而邪情昬焉敢问圣人之性将复为嗜欲所浑乎曰不复浑矣情本邪也妄也邪妄所翳性不能复圣人既复其性矣知情之所为邪邪既为明所觉矣则无邪邪何由生乎曰敢问死何所之耶曰圣人之所不明书于策者也易曰原始要终故知死生之説精气为物防魂为变是故知神之情状斯尽之矣子曰未知生焉知死则原其始反其终可以尽其生之道生之道既尽则死之説不学而通矣此非所急也子修之不息其自知之吾不可以章章然言非书矣其三曰昼而作夕而休者凡人也作乎非作者与物皆作休乎非休者与物皆休吾则不于凡人昼无所作夕无所休作非吾作也作有物休非吾休也休有物休耶作耶二皆离而不存予之所存者终不亡且离矣人之不力于道者昬不思也天地之间万物生焉人之与万物一也其所以异于鸟兽虫鱼者岂非道徳之性全乎哉受一气而成形一为物而一为人得之甚难也生乎世又非深长之年也以非深长之年行甚难得之身而不専専于大道肆其心之所为其所以异于鸟兽虫鱼者亡矣昬而不思其昬也终不明矣吾之年三十有九矣思十九年时如朝日也思九年时亦如朝日也人之受命其长者不过七十八十年九十百年者希矣当百年之时而视乎九十时也与吾此日之思于前也逺近其能大相悬也其又能逺于朝日之时耶然则人之生也虽享百年若雷电之惊相激也若风之飘而旋也可知矣况百千人无一及百年之年哉故吾之终日志于道犹惧未及也彼肆其心之所为者独何人耶
　　己酉　【云代蔚三州山谷间石化为麺民取食之】
