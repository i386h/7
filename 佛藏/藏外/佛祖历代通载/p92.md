<!-- { "loadSidebar": true } -->
　　老君结气成字伪【第八化云圣纪经云太上老君昔于龙汉之年从元始天尊于中央大福堂国説灵寳十部妙经出法度人又于东极大浮黎国出法度人以紫笔书于空青之林又于南极禅离界以火炼真文莹发字形又于西极卫罗世界北极欝单国皆出法度人老君以五方真气之精结成寳字大方一丈八角垂芒为云篆之形飞鸟之状以立文章又云坟典自我而出经籍自我而生也】
　　辨曰夫文字之聿兴爰从上古伏牺氏之王天下也始画八卦造书契以代结绳之政由是文籍生焉故有青丘紫府三皇刻石之文緑检黄绳六甲灵蜚之字后有苍颉因而增制大篆起于史籒小篆兴于李斯飞白创于蔡邕隶书变于程邈秦书八体汉字六形瘦金堆金垂云垂露蔡叶龙顔体坡书皆循古以増成近代而改制岂假真气而结何关老子传来掩窃他能卖己徳放舒白眼不耻清流上云龙汉起于初气何有老子而生既言紫笔书林乃在恬之后牵今引古欺我贤人孔安国云伏牺神农黄帝之书谓之三坟言大道也少昊颛顼髙辛唐虞之书谓之五典言常道也易则三圣方定诗则羣英之言春秋孔子所修礼则周公所定尔雅周公所纂国语丘明所述刘熈释名许慎字埤苍广雅桂苑珠丛顾野王之玉篇陆法言之切韵各有源系非干老聃而言坟典自我而出经籍自我而生荒唐谬谈侮弄明哲亦犹相如上林説卢橘夏熟扬雄甘泉赋玉树冬蒨听其言则洋洋美耳防其事则杳杳空传矧乎国名虚设妄采他书大福堂改大堂而取名东浮黎彷扶桑而立号南禅黎革重黎而标字西卫罗窃于迦维罗卫北方全收欝单越名十洲所不收神异所不摄地理无所纪括地絶形名空阐五车了无一实偷铃掩耳斯之谓与








　　佛祖歴代通载卷二十一
<子部,释家类,佛祖历代通载>
　　钦定四库全书
　　佛祖歴代通载卷二十二　元　释念常　撰
　　周文王时为柱下史伪第九【第十九化云周文王时老君为燮邑子时帝纣荒虐天下涂炭乃乘飞颷之轮风伯前驱彭祖骖乘降于岐山之阳西伯揖之拜为守蔵吏武王克商迁为柱下史作赤精经教文王以仁义之道作璇玑经以授周公成王康王之代世为柱下史昭王时有黒气之祥老君以八天文授昭王王不用后感胶舡之难】
　　辨曰葢闻九头五龙之纪重瞳四乳【文王】之书金秦火汉之文黄魏白晋之典不闻文王师于老子璇玑训于周公但云文王师于太公武王师于姬旦羣书具载先儒盛谈何乃违戾百家别张毛目蓬心瞽唱睐目生灵夫欲圣人者宜务其实无稽之谈自招世诮案史记列传老子生于定王之世与孔子相接何乃妄为西伯之时乎既是圣人见纣荒淫宜尽力规谏匡其不逮而乃髙乘飞轮弃而逺遁为忠臣者固若是乎昔日过关雇徐甲而为御乘薄軬之车今则乘飞颷轮风伯前驱彭祖骖乘何自高之不经乎况彭祖此时已殁风伯不肯前驱文王自公刘以来世积仁孝美化行乎江汉仁慈及于行苇何待赤精之教哉周公制礼作乐代临天下设金縢而表誓制周礼而流规何用璇玑之教乎昭王时号明君史无黒气之变妄改白虹之兆而云黒气之言授以文又成孟浪之説前云老君为九天教主金阙帝君建七曜之冠披九色之帔乘八景玉舆驾五色神龙金阙之中坐玉帐之内仙童左奉玉女右陪万圣拥随千灵翊从老子既有如此高贵之位而不肯居返就守蔵之职屈身为臣侍君之傍立柱之下晨趋暮拜端笏搢绅舍乔木之髙迁投幽谷之贱地翻上倒下抑何谬哉燮邑之号周书之所不载金阙帝君爰从道士虚张有名无实孰肯传信栽风求影种电寻根此之谓与若以昭王不信故感胶舡之难者秦皇求仙亲临海上凌波涉险冀遇神仙虚想安期之名不覩羡门之面沙丘道死鲍臭薰人汉武好仙身着羽人之衣口饮天表之露纵栾大之诡説信少君之诈术而身入茂陵竟无一补魏太武任冦谦之説建静轮天宫费竭人劳终感疠疾周武帝口服丹药身服黄衣发晋阳失音而死唐武宗师赵归真饵金丹药防昌不满早致崩亡近宋上皇信林灵素逰月宫诵太极之章佩驱邪之劒而亡国破家身死东韩此之数君皆倾诚一志望享千年而遘患弥留竟无一验讥以胶舡之难不亦妄求人过乎幸人有灾君子不为也
　　前后老君降生不同伪第十【第一化云老子生在五运之前第二化云老子生在三气之中第六化云老君姓李讳元曜字光明以上和七年嵗在庚辰九月三日甲子卯时始肓于北玉国天岗灵镜山李谷之间灵圣母既诞之夕有三日出于东方九龙吐水月妃散花日童扬彩年五嵗体道凝真二十而有金姿玉顔弃家离亲超迹风尘后感元始下教授以郁仪太章太洞真经紫微天帝玉清君以琼舆下迎赐丹玺符书为上清金阙后圣帝君掌握十天河海神仙第十一化云老君以清浊元年七月一日托神玉精降太元玉女千三百年号无上老子一号大千法王第十二化云老君以清汉元年寄九天飞玉女八十一年号髙上老子第十三化云老君以清汉元年甲午九月九日降元素玉女七十三年号九灵老子第十化云老子以殷十八王阳甲庚寅嵗建午月入于妙玉女口中八十一年至武丁九年庚寅嵗一月十五日圣母剖左腋攀李树而生生即行九步步生莲化九龙吐水具七十二相八十一好左手指天右手指地曰天上天下唯道独尊我当阐扬无上道法普度一切又云李灵飞得修生之道真妻天水尹氏于瀬乡昼寝见太上从天而下化为珠吞而有娠八十一年生而皓首曰老子生李树下指李为姓】
　　辨曰夫星流贯实标文命之祥电绕枢星是显轩皇之庆虹流华渚少昊于是膺期星冠月轮颛顼以之应瑞赤龙晻暧言旌帝尧云屯郁蒸实征汉祖此则圣人神异谱牒具详未闻老子初生三日共出九步周行月妃散花日童扬彩之事且星陨如雨日有蚀之春秋书之以为异事李耳若有征瑞孔子何以不记乎且鲁阳挥戈而返日【淮南子鸿烈解】齐景公善言而退荧【刘向新文】贰师拔劒而泉流【前汉书中】耿恭拜井而水出【后汉书中】茍有竒相书为美谈老既无文事必虚唱倚他大圣取为神竒夫圣人现相虽有多途托化诞生事无两体世尊百亿化身大千世界一时顿显化縁事讫便入湼槃老子随代降生以何大谬乎本是李耳妄改其讳李伯阳而云光明其本名而加美号史记真文一词不録道书伪説百种妆填前之两化説在太易之前后之十重纪在伏羲之后寻虚摭伪狂惑后人前説五歳凝真二十入道后则八十一嵗生而皓首自语矛楯何待他攻亳州瀬乡实而不认北玉国虚而妄传聃耳头谬説七十二相野合怀胎謟云周行九步采他释瑞而为老竒将此薫莸乱彼兰芷北玉国山海之所不纪天岗李谷地里之所匪详王俭百家【太尉王俭有百家谱】弗闻玉女之名何姓氏苑罕説妙之族案道士贾善翔髙道传序云伯阳起迹于姬周既云起迹于姬周则是老子不在商也明知阳甲之时本无李耳衰周之际始见老聃【胡曽云七雄戈防乱如麻四海无人得坐家老氏却思天竺住便将徐甲过流沙斯则周末时人明矣】避乱入秦死葬槐里秦佚吊之三号而出斯良证也何更疑哉史记本传莫知所终化胡浪语云过流沙将如来降诞之祯合老子过关之气汝虽巧防伪説孰慿案炖煌实録云周桓王二十九年幸闲豫庭与羣臣对论古今王曰老聃父何如人也天水太守索绥对曰老聃父姓韩名防字元卑癃跛下贱胎则无耳一目不明孤单乞贷年六十二无妻与隣人益夀氏宅上牧猪老婢子曰精敷野合怀胎八十一年而生老子生时皓首故曰老君此本实迹蔽而不传偷窃他能欲张老圣家有弊帚享之千金斯言信与
　　三畨作佛伪第十一【第三十四化云老君告胡王曰使我弟子为佛汝当师之即使尹喜变身为佛与胡人为师令作桑门授以浮圗之法説四十二章经又云老君至舎衞国自化作佛坐七寳座身长百千万丈徧满虚空又云老君将欲再整释教以周荘王九年乃于梵天命湏陀王老君弟子乘月精托隂天竺摩耶夫人胎至十年四月八日右胁降生后入雪山修行六年道成佛陀众号末牟尼至匡王四年解化太上命升贾奕天为善惠仙人】
　　辨曰夫根深果茂源逺流长虎啸风生龙吟雾起圣人利见皆有深源昔植善因今感妙果我佛世尊三无数刼积行累功六度无舍而求菩提弃身命如恒河沙捐国城如微尘数庄严世界诱掖羣生然后应然灯记补迦叶位下生中印托化王宫七步周行指天地而犹贵三十二相映日月而争辉四王捧足出尘寰六年行满而成道现身百亿国土説法四十九年播声教于人天摧外道于双树化縁事毕却返无为应物适时如是示现何待老子始化尹喜变身掩他神功矜为己胜佛生周昭之代老降定王之朝世隔一十七帝年经三百余祀化已满于天下教已满于龙宫家仰仁慈之风国遵释氏之范岂假李耳重整湏陀再现援前着后謟诳庸愚昔日过关雇徐甲而为从奚有天人侍衞乎乘鹿柴车何有七寳之座乎广颡聃耳焉有万丈之身乎狡佞不经欺贤誷圣鲲化为鹏葢縁自变蛇蜕为雉匪假他功此皆物理自然隂阳感召待时而发非他使然老子自是凡人身为臣子何能别生神圣更使尹喜作佛昧自心灵瞎他眼目悖礼慢圣殃报拔舌善惠仙人将登八地遇然灯佛受无生记此乃世尊往昔之号既然成佛功成果满化縁事毕入于湼槃迁神常乐之乡永入无为之境岂可作佛事毕更作善惠仙人将后着前一何错乱妄窃不真坏人视听夫上天虽乐终是轮不免三灾之殃难逃五衰之苦圣人超出生死苦乐两忘髙超三界之津独步六尘之表何返归天上却入嚣尘杂汚我圣人欺谩我大觉此同弃天子之尊严慕厮养之贱役舍华堂之广厦恱蔀屋之茅檐汝欣贾奕之荣我耻粪土之辱隋大臣楚国公杨素竹经楼观见壁间画像问道士曰此何圗也道士对曰老子化胡成佛图素曰承闻老子化胡胡人不受老子变身作佛胡人方受是则佛能化胡道不能化何言老子化胡也道士不能加答善哉杨素之言此通人之论也若胡人不先知有佛讵肯受佛之化乎以此考之则印土先有佛矣而言尹喜作佛老子始变何欺吾门之深乎【楼观尹喜故宅在关之南今道士居之仍在】
　　冐名僭圣伪十二【第四十八化云商太宰问夫子曰夫子圣人与孔子对曰圣则丘何敢焉然则丘博学多识者也太宰曰三王圣者与孔子曰三王善任知勇者圣则丘不知太宰曰五帝圣者与孔子曰五帝善任仁义者圣则丘弗知太宰曰三皇圣者与孔子曰三皇善任因时者圣则丘弗知太宰大骇曰然则孰者为圣孔子动容有间曰丘闻西方之人有圣者焉不治而不乱不言而自信不化而自行荡荡乎民无能名焉丘疑其为圣人也史志经云孔子在鲁老子在周以鲁望周之洛阳故在西方葢指老子为西方圣人也孔子问礼之时先有犹龙之叹故此指老子也】
