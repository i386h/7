<!-- { "loadSidebar": true } -->
　　己丑东都法云大通禅师善本示寂生董氏汉仲舒之后也其先家太康仲舒村太父琪父温皆官于颍遂为颍人初母无子祷于佛前誓曰得子必以事佛即蔬食乃娠生而骨相秀异方晬而孤母育于叔祖玠之家既长博学操履清修母亡哀毁过礼无仕宦意辟谷学道于笔工然气刚不屈沈黙白眼公卿嘉祐八年与弟善思俱至京籍名显圣地藏院试所习为大僧其师圎成律师惠楫者谓人曰本它日当有海内名乃生我法中乎使听习毘尼随喜杂华夜夣见童子如世所画善财合掌而南既觉曰诸佛菩萨加我矣其欲我南询诸友乎时圎照道振呉中本迳造姑胥谒瑞光圎照坐定特顾之本黙契宗旨服勤五年尽得其整顿提撕之纲研练差别之智纵横舒卷度越前规一时辈流无出其右圆照倚之以大其家以季父事圆通秀公秀住庐山栖贤出入卧内如寂子之于东寺焉出世婺之林迁杭之浄慈继圆照之后食堂千余口仰给于檀施供养庄严之盛游者疑在诸天时号大小本也哲宗闻其名诏住上都法云赐号大通又继圎通之后玉立孤峻俨临清众如万山环天柱譲其髙寒然精粗与众共未尝以言狥物以色假人王公贵人施日填门住八年请于朝愿归老于西湖之上诏可遂柬还庵龙山崇德杜门却扫与世相忘又十年天下愿见而不可得临众三十年未尝笑及闲居时抵掌笑或问其故曰不庄敬何以率众吾昔为樷林故强行之非性实然也所至见画佛菩萨行立之像不敢坐伊蒲塞馔以鱼胾名者不食其真诚敬事防心离过如此大观三年十二月甲子屈三指谓左右曰止有三日已而果没有异禽翔鸣于庭而去塔全身于上方阅世七十有五坐四十有五夏
　　庚寅【五月停给僧尼度牒三年　六月以张商英入相时久旱是夕大雨上书商霖二大字以赐之】辛卯改政和【四月张商英罢相诏毁京师祠】
　　辽改天庆
　　壬辰是年蔡京进太师楚国公京喜食鹑预笼畜而烹之尝夣鹑数千诉于前其一致词曰食君廪中粟充君箸下肉一羮数百命生死犹转毂看君夀千春祸福相倚伏京甚畏之【出渔溪诗话】
　　癸巳四月嘉州风折大树有僧在定有司闻于上诏令送至京师八月入内译经院金总持三藏鸣金磬出其定僧曰我东林逺法师之弟惠持也西逰峩眉因入定于此三藏因徐啓今欲何归曰陈留即复入定徽宗令绘像颁行天下仍制讃
　　是年四月玉清昭阳宫成奉安道像上宫行礼七年改玉清神霄宫时道教之盛自道士徐知常始赐号冲虚先生徐守信赐虚静先生刘混康赐葆真观妙冲和先生后并赠太中大夫　十一月癸未郊上搢大珪执元珪以道士百人执仪卫前置道阶凡二十六等先生防士八字六字四字二字视中大夫至将仕郎级重和初别置道官自太虗大夫至金坛郎凡十六等同文臣中大夫至廸功郎道职自冲和殿侍宸至凝神殿校经凡十一等侍宸同待制捡籍同修撰校经同直阁皆给告身【出宋史】
　　甲午【诏佛果禅师克勤住京师天寜寺赐永道法师号寳觉住左街香积院】
　　女真是年始叛防辽寜江府【初辽主天祚赏罚僣滥色禽俱荒女真东北与五国为隣五国之东接大海出名鹰自海东来者谓之海东青辽人酷爱之歳歳求之女真至五国战鬭而后得不胜其扰二年春天祚如混同江钓鱼界外生女真部长在千里外者以故事皆来防酒酣使诸长歌舞为乐阿固逹独不从天祚谓枢宻使萧奉先曰阿固逹意气雄豪当以事诛之奉先曰杀之伤向化之心阿固逹知其意即先举兵吞并隣近部族秋集女真诸部甲马二千犯混同江之寜江州时天祚射鹿庆州秋山遣渤海刺史髙仙夀讨之为女真所败失寜江州有黒气长数丈出自斋宫行一里许贯于坛壝出辽志】
　　乙未　　辽天庆五年　金太祖【阿固达正月一日即位】改年収国政和五年黄龙死心禅师卒讳悟新生王氏韶州曲江人魁岸黒面如梵僧状依佛陀院落髪以气节盖众好面折人初谒栖贤秀鐡面秀问上座甚防人曰广南韶州又问曽到云门否新曰曽到又问曽到灵树否曰曽到秀曰如何是灵枝条新曰长底自长短底自短秀曰广南蛮莫乱説新曰向北驴只恁麽拂袖而出秀器之而新无留意乃之黄龙谒寳觉禅师谈辨无所抵捂觉曰若之技止此耶是固説食耳渠能饱人耶新窘无以进从容白曰悟新到此弓折箭尽愿和上慈悲指个安乐处寳觉曰一尘飞而翳天一芥堕而覆地安乐处正忌上座许多骨董直须死却无量刼来偷心乃可耳新趋出一日黙坐下板防知事捶行者新闻杖声忽大悟奋起忘纳其屦趋方丈见寳觉自誉曰天下人縂是学得底某甲是悟得底觉笑曰选佛得甲科何可当也新自是号为死心叟榜其居曰死心室盖识悟也久之去防湘西是时喆禅师领岳麓徃造焉喆问是凡是圣对曰非凡非圣喆曰是什麽新曰髙着眼喆曰恁麽则南山起云北山下雨曰是凡是圣喆曰争奈头上澷澷脚下澷澷新仰屋作嘘声喆曰气急杀人曰恰是拂袖便出新初住云岩已而迁翠岩翠岩旧有祠乡人禳禬酒胾汪无虗日新诫知事毁之辞以不敢掇祸新怒曰使能作祸吾自当之乃躬自毁拆俄有巨蟒盘卧内引首作呑噬之状新叱之而遁新安寝无它未几再领云岩建经藏太史黄庭坚为作记有以其亲墓志镵于碑隂者新恚骂曰陵侮不避祸若是语未卒电光飜屋雷击自户入拆其碑隂中分之视之已成灰烬而藏记安然无损晚迁黄龙学者云委属疾退居晦堂夜防竪起拂子云看看拂子病死心病拂子安死心安拂子穿却死心死心穿却拂子正当恁麽时唤作拂子又是死心唤作死心又是拂子毕竟唤作什麽良久云莫把是非来辨我浮生穿凿不相干有乞末后句者新与偈曰末后一句子直须心路絶六根门既空万法无生灭于此彻其源不须求解脱生平爱骂人只为长快活十二月十三日晚叅説偈十五日泊然坐逝茶毘得舍利五色阅世七十二坐四十五夏
　　丙申政和六年钱唐灵芝寺律师元照字湛然余杭唐氏子少依祥符东藏惠鉴师学毘尼及见神悟谦公讲天台教观博究羣宗以律为本又从广慈授菩萨戒戒光发现顿渐律仪罔不兼备南山一宗蔚然大振常披布伽黎杖锡持鉢乞食子市杨无为賛之曰持鉢出持鉢归佛言长在四威仪初入鄽时人不识虚空当有神知四主郡席晚居灵芝三十年众常数百尝言化当世莫若讲説垂将来莫若著书撰资持济縁行宗应法住法报恩诸记十六观小弥陀义疏及删定律仪本芝园集若干卷自号安忍子命讽普贤行愿品趺坐而化夀六十九夏五十有一
　　道士林灵素者温州人善妖术以雷公法尝徃来不逞于宿亳淮泗间乞食诸寺僧薄之至楚州与惠世相欧撃讼于官府倅石仲问焉喜其辩防轻俊脱之置舘中问吐纳烧炼蜚神之术七年正月仲携入京因道士徐知常谒宰相蔡京京致见帝灵素大言曰天上有神霄玉清府长生帝君主之其弟青华帝君皆玉帝子次有左元仙伯并书罸仙吏禇惠等八百余官谓帝即长生大帝君蔡京为左元仙伯已即褚惠帝忻然信之赐林金门羽客建通真宫以处之帝自号教主道君皇帝二月诏改天下大寺为神霄玉清万夀宫院为观设长生青华帝君像置道学科未几有期门之事矣　四月诏道箓院畧曰朕乃上帝元子为太霄帝君悯中华金狄之难教遂恳上帝愿为人主令天下归于正道卿等可上表册朕为教主道君皇帝止用于教门上以教经六千卷内恶谈毁词诋谤道儒二教命近臣于道箓院看详取索焚弃之
　　是年隆兴府黄龙山灵源禅师迁寂名惟清生南州武寜陈氏方垂髫上学日诵千言吾伊上口有异僧过书肆见之引手熟视之大惊曰菰蒲中有此児耶告其父母听出家从之师事戒律师年十七为大僧闻延恩院耆宿法安见本色人上谒愿留就学安曰汝苦海法舡也我寻常沟壑耳岂能藏哉黄龙心禅师是汝之师亟行无后时清至黄龙泯泯与众作息问答茫然不知端倪夜诸佛前曰倘有省发愿尽形夀以法为檀世世力大法初阅沙语倦而倚壁起经行歩促遗履俯就之乃大悟以所悟告寳觉觉曰从縁入者永无退失然新得法空者多喜悦致散乱令就侍者房熟寐清丰神洞氷雪而趣识卓絶流辈龙图徐禧徳占太史黄庭坚皆师友之其见寳觉得记莂乃安为之地矣张丞相商英初奉使江西髙其为人厚礼致以居洪之观音不赴又十年淮南使者朱京世昌命住舒州太平乃赴衲子争趋之尝与寂音论之曰今之学者未脱生死病在于何偷心未死耳然非其罪为师者之罪也如汉髙帝绐韩信而杀之信虽曰死其心果死乎古之学者言在脱生死効在什处在偷心已死然非学者自能尔实为师者钳锤妙宻也如梁武帝御大殿见侯景不动声气而景之心已枯竭无余矣诸方所説非不羙丽要之如赵昌画花逼真非真花也其指法巧譬如此政和七年九月十八日食罢浄髪安坐而逝
　　十一月汴京智海佛鉴禅师慧懃迁寂生汪氏舒州人戊戌改重和　金改天辅元年
　　十一月上御寳箓宫度玉清神霄秘箓防八百人凡天神降临事盖发端于王老志而极于林灵素及为大防林讲经据髙座上为设幄其侧林所讲无殊絶者杂以滑稽喋语上下为大閧笑莫有君臣之礼矣时道士有俸毎一斋施动获数十万毎一宫观给田亦不下数千顷皆外蓄妻子置姬媵以胶青刷羙衣玉食者几二万人一防殆费数万缗贫下之人多买青衣幅巾以赴日得一饫飡而衬施三百谓之千道防【云云】
　　十一月【有星如日徐徐南行而落光照人物与月无异出宋史】
　　十二月女真阿固达称帝国号大金【女真其初部长本新罗人号完顔氏完顔犹洪言王女真妻之以女生二子其长即乌噜也自此传三人至英格大师以至阿固达身长八尺貌雄伟沉毅寡言笑顾视不常而有大志有杨朴者辽东人也劝阿固达称帝以其国产金故号大金遣人请天祚求封册天祚遣使备衮冕册为东懐皇帝】
　　己亥改宣和　西夏改元徳　【左街香积院永道法师防书諌流于岭表　睦贼方臈反僣改永乐庚子冬即灭】　春正月诏改佛号大觉金仙【余为仙人大士僧称徳士行称徳童而冠服之但道冠有徽徳冠无徽凡法事称故名者加之中罪羣臣谏者酷虐诛之变风大扇矣又以寺为宫院为观寻改女冠为女道尼为女徳仍禁铜铙塔像下书便令天下徳士逐出本寺不令将带衣鉢财物而使道士安心住坐　夏五都城水髙十余丈水未作前雨数日如倾及霁开封县前茶肆人晨起拭床榻睹若有大犬蹲其傍质明视之龙也其人惊呼而倒遂为作坊兵众取而食之都人绘之若世所画龙鳞苍黒色驴首而两颊如鱼头色正緑顶有角座极长于其际始分两岐有声如牛后十日水至诏林灵素禳水无騐泗州僧伽降现上命禳水大士登城水势顿竭遂赐号巨济大士龙降后一夕五鼔西北有赤气数十道亘天犯紫宫北斗仰观星皆若隔绛纱方起时拆裂有声然后大发后数夕又作声益大格格且久其发更猛而赤气出西北数十百道其中又间以白黒二气然赤气为多自西北俄入东北又延及东南其声亦不絶迨晓方止　冬十一月放林灵素归温州死之宋史】
　　庚子秋九月诏佛德士【复僧释氏旧名输钱换牒弛铜铙塔像禁寳觉大师永道量移近郡】辛丑诏以【所赐神霄宫并田产尽还僧寺】
