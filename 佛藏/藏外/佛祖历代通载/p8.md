<!-- { "loadSidebar": true } -->
　　庚子第四祖优波毱多咤利国人也亦名优波崛多又名邬波毱多姓首陀父善意十七出家二十证果随方行化至摩突罗国得度者甚众由是魔宫震动波旬愁怖遂竭其魔力以害正法祖即入三昧观其所由波旬复伺便宻持璎络縻之于颈及祖出定乃取人狗蛇三尸化为华鬘防言慰谕波旬曰汝与吾璎络甚是珍妙吾有华髣以相酬奉波旬大喜引颈受之即变为三种臭尸虫蛆坏烂波旬厌恶大生忧恼尽已神力不能移动乃升六欲天告诸天王又诣梵王求其解免彼各告言十力弟子所作神变我辈凡陋何能去之波旬曰然则奈何梵王曰汝可归心尊者即能除断乃为偈令其回向曰若因地倒还因地起离地求起终无其理波旬受教已即下天宫礼尊者足哀露懴悔毱多告曰汝自今去于如来正法更不作娆害否波旬曰我誓囬向佛道永断不善祖曰若然者汝可口自唱言归依三宝魔王合掌三唱华鬘悉除乃欢喜踊跃作礼尊者而说偈曰稽首三昧尊十力圣弟子我今愿囘向勿令有劣弱尊者在世化导证果最多毎度一人以一筹置于石室其室纵十八肘广十二肘充满其间最后有一长者子名曰香众来礼尊者志求出家祖问曰汝身出家心出家答曰我求出家不为身心祖曰不为身心复谁出家曰夫出家者无我我故无我我故即心不生灭心不生灭即是常道诸佛亦常心无形相其体亦然祖曰汝当大悟心自通达宜依佛法僧绍隆圣种即为剃度受具足戒仍告之曰汝父尝梦金日而生汝可名提多迦复谓曰如来以大法眼藏次第传授以至于我今复付汝听吾偈言心自本来心本心非有法有法有本心非心非本法付法已乃踊身虚空呈十八变然复本坐跏趺而逝多迦以室内筹用焚其躯收舍利建塔供养即平王三十年庚子岁也
　　己未王四十九年乃鲁隐公元年孔子春秋编年始于此
　　壬戌桓王林【平王孙太子泄早卒立王】在位二十三年
　　甲子庄王佗【桓王子】在位十五年
　　乙酉
　　己丑第五祖提多迦者摩伽陀国人初生之时父梦金日自屋而出照耀天地前有大山诸宝严饰山顶泉涌滂沱四流后遇毱多尊者为解之曰宝山者吾身也泉涌者法无尽也日从屋出者汝今入道之相也照耀天地者汝智惠超越也尊者本名香众师因易今名焉梵语提多迦此云通真量也多迦闻师说已懽喜踊跃而唱偈言巍巍七宝山常出智惠泉为真法味能度诸有縁毱多尊者亦说偈曰我法传于汝当现大智惠金日从屋出照耀于天地提多迦闻师妙偈设礼奉持后至中印度彼国有八千大仙弥遮迦为首闻尊者至率众瞻礼谓尊者曰昔与师同生梵天我遇阿私陀仙人授我仙法师逢十力弟子修习禅那自此报分殊涂已经六刦尊者曰支离累刦诚哉不虚今可舍邪归正以入佛乗弥遮迦曰昔阿私陀仙人授我记云汝却后六刦当遇同学获无漏果今也相遇非宿縁邪愿师慈悲令我解脱尊者即度出家命圣授戒余仙众始生我慢尊者示大神通于是俱发菩提心一时出家乃告弥遮迦曰昔如来以大法眼藏宻付迦叶展转相授而至于我我今付汝当防念之乃说偈曰通逹本法心无法无非法悟了同未悟无心亦无法偈踊身虚空作十八变火光三昧自焚其躯弥遮迦与八千比丘同收舍利于班茶山中起塔供养即庄王五年己丑岁也
　　庚子僖王胡齐【庄王子一名厘】治五年　五霸次兴【中庸子曰霸者假也用威刑而防政使仁义而不湮秦汉皆霸道也春秋称五霸者左传曰齐桓公九合诸侯一匡天下孔子称为五霸之首　晋文公召天子于河阳而朝诸侯矣　秦缪公因伐郑而败诸崤悔过修德　宋襄公为鹿上之盟求诸侯于楚楚人许之　楚庄王率诸侯伐陈而立陈灵公诸侯皆伏矣】
　　乙巳惠王阆【僖王子初庄王嬖姬姚生子頽颓有宠而后作乱王奔郑郑伯伐頽杀之立王时齐桓伐楚子责包茅不贡入周矣】治二十五年
　　甲子庚午襄王郑【恵王子子带作乱王奔郑晋文公杀子带立王】治三十三年辛未世尊入灭三百年矣【此后龙猛菩萨造中论等破除有见后提婆等诸大论师造百论等阐大义了义灯明】
　　甲申第六祖弥遮迦者中印度人也既传法已游化至北天竺国见雉堞之上有金色祥云叹曰斯道人气也必有大士为吾法嗣乃入城于阛阓间有一人手持酒器逆而问曰师何方而来欲往何所师曰从自心来欲往无处曰识我手中物否师曰此是触器而负净者曰师还识我否师曰我即不识识即非我又谓曰汝试自称名氏吾当后示本因彼因偈而答我从无量刦至于生此国本姓颇罗堕名字婆须宻师曰我师提多迦世尊昔游北印度语阿难言此国中吾灭后三百年有一圣人姓颇罗堕名婆须宻而于禅祖当获第七世尊记汝汝应出家彼乃置器礼师侧立而言曰我思往刦尝作檀那献一如来宝座彼佛记我云汝于贤刦释迦法中宣传至教今符师愿加度脱师即与披剃复圆戒相乃告之曰正法眼藏今付于汝勿令断絶乃偈曰无心无可得得不名法若了心非心始解心心法说偈已入师子奋迅三昩踊身虚空髙七多罗树却复本坐化火自焚婆须宻收灵骨贮七宝函建浮图寘于上级即襄王十五年甲申岁也
　　癸卯顷王壬臣【襄王子】治六年【楚庄王始霸】
　　己酉匡王班【顷王子】在位六年
　　壬子　【有云此年世尊入灭者破邪论引悮】
　　乙卯定王瑜【匡王子】治二十一年　【楚子问鼎之大小轻重】
　　丁巳老耼氏于是年九月十四日生于楚国陈郡苦县赖乡曲仁里魏书云老耼父姓韩名干字元毕母曰精敷二合而娠孕八十年而生于李树下因以为姓名耳字伯阳身长四尺六寸凸眉麄反唇骞鼻髆尖胯阔聃耳髼头故諡曰耼以疑独之道秘于心三宝之德资于用一曰慈二曰俭三曰不敢为天下先景王己夘紫气浮闗欲往流沙时有函闗令尹喜知道之人也乃请言教老氏遂着道徳二篇合五千言皆评大道也既而弗克至于流沙薨于槐里年八十四歳时有秦佚之吊三号而出是知天命殒于周也墓在槐里西南三十里渭水之阳今兴平县也佛先三百四十五年
　　甲子辛未第七祖婆须宻者北天竺国人也姓颇罗堕常服净衣执酒器防行里闬或吟或啸人谓之狂及遇弥遮迦尊者宣如来往志自惺前縁投器出家授法行化至迦摩罗国广兴佛事于法座前忽有一智者自称我名佛陀难提今与师论义师曰仁者论即不义义即不论若拟论义终非义论难提知师义胜心即钦伏曰我愿求道霑甘露味尊者遂与剃度而授具戒复告之曰如来正法眼藏我今付汝汝当防持乃说偈曰心同虚空界示等虚空法证得虚空时无是无非法尊者即入慈心三昧时梵王帝释及诸天众俱来作礼而说偈言贤刦众圣祖而当第七位尊者哀念我请为宣佛地尊者从三昧起示众云我所得法而非有故若识佛地离有无故此语已还入三昧示涅槃相难提即于本座起七宝塔以葬全身即定王十七年辛未岁也
　　丙子简王夷【定王子】治十四年
　　丁丑　老氏仕周为守藏吏时年二十二矣
　　己丑　老氏迁太史令时年三十四矣一云柱下史自是五十四年不调时人目为吏隐也王十四年鲁襄元也
　　庚寅灵王泄心【简王子】生而有髭治二十七年
　　庚戌二十一年十一月初四日老氏五十五岁矣孔子生于鲁国兖州邹邑县平乡晋昌里实隐公后第九代襄公二十一年冬十一月初四日按殷本纪孔子父姓叔梁名纥为邹邑县宰先娶邹氏女生子孟皮不才后娶顔氏女名徴在夫妇祷尼丘山神而生孔子生而有髪身长九尺六寸腰带十围垂手过膝河眸海口龙颜方颡凤颙燕颔虬髭虎视有中和之德衣庄而严色温而厉有四十二表如世家自易姓孔氏名丘字仲尼至唐宗諡曰文宣王丘先殷之后裔頴考叔弗何祖焉至纥移居鲁易姓叔梁后孔子追昔先王姓字以子配乙更姓孔氏是不忘本仁也学无常师自然英才诞秀圣德不羣世号素王大宣文教矣鲁哀公十一年自卫反鲁修文教于洙泗之滨祖述尧舜宪章文武之风约鲁史而修春秋周平鲁隐始之自己未终敬王鲁哀壬戌记二百四十二年之事明王室衰诸侯霸褒贬得失絶笔于获麟之句也而传有五左丘明公羊髙谷梁赤邹氏郏氏删诗三百而咏国风雅颂正变之道也而传者分为四诗毛韩鲁齐诗以关雎首之明有夫妇次有父子君臣之道三纲逆顺辨其国政定尚书凡百篇始于二典次及三王典谟誓诰之文备悉明也秦火之后汉儒伏生口授裁二十余篇正礼乐有二礼记四十九篇而以曲礼首之终于丧服之制俾夫孝弟施行安上治民广大悉备而传者徐生首焉周礼者六官之属三百七十五明宗庙社稷王侯等差朝格典仪大全其式矣赞易道始于太极是生两仪四象八卦万物生焉作十翼书以明之谓上繋下系上彖下彖上象下象文言卦叙卦杂卦而传者古今众矣资学三千达者七十有二四科十哲德行颜囘闵损冉耕仲弓言语宰予端木赐政事冉求仲由文学言偃卜商子鲤伯鱼孙伋子思皆预其数夀七十三岁薨佛先二百九十九年辛亥世尊示灭四百年矣【时迦湿弥罗国五百六通依法智论造毘婆沙论】丁巳景王贵【灵王次子】治二十五年
　　甲子第八祖佛陀难提者迦摩罗人也姓瞿昙氏顶有肉髻辨捷无碍初遇婆须宻尊者出家受教既而领徒行化至提伽国城毘舍罗家见其舍有白光上腾谓徒众曰此家圣人口无言真大乗器不行四衢知触秽耳言讫长者出致礼问何所须祖曰我求侍者曰我有一子名伏防宻多年已五十口未曽言足未曽履祖曰如汝所说真吾弟子祖既见之遽起礼拜而説偈曰父母非我亲谁是最亲者诸佛非我道谁是最道者祖以偈答曰汝言与心亲父母非可比汝行与道合诸佛心即是外求有相佛与汝不相似次识汝本心非合亦非离伏防宻多闻祖妙偈便行七步祖曰此子昔曽值佛悲愿广大虑父母爱情难舍故不言不履耳时长者遂舍令出家祖寻授具戒复告之曰我今以如来正法眼藏付嘱于汝勿令断絶乃偈曰虚空无内外心法亦如此若了虚空故是达真如理宻多承师付嘱以偈讃曰我师禅祖中当得为第八法化众无量悉获阿罗汉尔时尊者佛陀难提即现神变却复本坐俨然寂灭众兴宝塔葬其全身即景王十年丙寅岁也
　　乙亥孔子时年二十六适周问礼于老耼耼年已七十九
　　己卯老耼是年薨夀八十四岁
　　辛巳四月王崩刘子单子立王子猛六月子朝作乱十月晋纳王于王城十一月猛卒【是为悼王】
　　壬午敬王丐【悼王弟】刘献公单穆公韩宣等伐子朝立王治四十三年
　　乙酉○【冬克巩逐王子朝入成周自是谓王城为西周成周为东周】
　　壬辰十一年乃鲁定元
　　辛丑孔子为鲁司寇年已五十二矣
　　癸卯孔子去鲁适卫
　　乙巳孔子之宋如陈
　　戊申孔子微服过宋
　　己酉孔子厄于陈
　　庚戌二十八年鲁哀十一年孔子自卫返鲁作春秋定六经时年六十一岁矣
