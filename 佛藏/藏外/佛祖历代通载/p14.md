<!-- { "loadSidebar": true } -->
　　第二十三祖鹤勒那者【勒那梵语鹤即华言以尊者出世常感羣鹤恋慕故名】月氐国人也姓婆罗门父千胜母金光以无子故祷于七佛金幢即梦湏弥山顶一神童持金环云我来也觉而有孕年七嵗游行聚落覩民间滛祀乃入庙叱之曰汝妄兴祸福幻惑于人嵗费牲牢伤害斯甚言讫庙貎忽然而壊由是乡党谓之圣子年二十二出家三十遇摩拏罗尊者付法眼藏行化至中印度彼国王名无畏海崇信佛道尊者为正法次王忽见二人绯素服拜尊者王问曰此何人也师曰此是日月天子吾昔曽为设法故来礼耳良久不见唯闻异香王曰日月国土総有多少尊者曰千迦佛所化世界各有迷卢日月我若广即不能尽王闻忻然时尊者演无上道度有縁众以上足龙子早夭有兄师子博通彊记事婆罗门厥师既逝弟复云亡乃归依于尊者而问曰我欲求道当何用心尊者曰汝欲求道无所用心曰既无用心谁作佛事尊者曰汝若有用即非功徳汝若无作即是佛事经云我所作功徳而无我所故师子闻是言己即入佛恵时尊者忽指东北问云是何气象师子曰我见气如白虹贯乎天地复有黒气五道横亘其中尊者曰其兆云何曰莫可知矣尊者曰吾灭后五十年北天竺国当有难起婴在汝身吾将灭矣今以法眼付嘱于汝善自护持乃偈曰认得心性时可不思议了了无可得得时不知师子比丘闻偈欣惬然未晓将罹何难尊者乃宻示之言讫现十八变而归寂阇维毕分舍利各欲兴塔尊者复现空中而偈曰一法一切法一切一法摄吾身非有无何分一切塔大众闻偈遂不复分就防都之场而建塔焉即后汉献帝二十年己丑嵗也
　　丙申　道始作灵寳【张陵客蜀居鹄鸣山作此经又造章醮道书二十四卷以惑百姓陵传子衡衡传子鲁自号三师结冦谋叛后曺操入蜀率众降之黄衣始灭三张法自兹始】
　　己亥　【正月魏王曹公薨子丕袭位三月改延康十月帝禅位于丕国号魏改元黄初封帝为山阳公四子俱列侯青龙三年山阳公方崩夀五十四以汉天子礼于禅】
　　东汉十二君一百九十五年
　　三国【蜀吴附魏年纪】魏【五主王土徳姓曹氏都于邺○雷氏曰魏武文明齐芳髙贵陈留归晋五主四八】
　　庚子武帝操【字孟徳沛国谯人也汉相国防之后为汉相破黄巾定天下自撰兵书三十卷又注孙子兵法汉封魏王夀六十六薨洛阳髙陵】諡太祖武皇帝
　　文帝丕【字子桓武帝子受汉禅即位丁未五月崩嘉福殿夀四十嵗于首陵】改黄初治七年
　　辛丑蜀【姓刘氏二主都于蜀○雷氏曰蜀唯二主四十四年】
　　先主备【字徳涿郡人也汉景帝孙中山靖王胜之后三顾茅庐举诸亮孔眀为谋相关羽张飞为将立蜀三年崩永安宫陵寿六十三嵗】諡曰昭烈大帝【改年章武】
　　吴【姓孙氏都金陵○雷氏曰权亮休浩四主六二】
　　壬寅　大帝权【字仲谋汉将军坚之子盖孙武子之后吴郡富春人黄龙元年春即正位于南郊迁都建业太元二年改神鳯夏四月薨夀七十一陵】諡大帝【改年黄武】治三十一年
　　论曰自汉以来天下一统建安之后鼎峙始分曺竞逐于中原刘孙分鹿于江峡五岳尘拥九牧云屯或二祀而启帝圗或三分而陈覇业故使魏祖挟天子而令诸侯刘宗冯劔阁而观雍辇孙氏英略髙枕长江横武爪牙卧龙威力别据一域吞噬为心各跨疆场牙严关塞广延俊乂以佐股肱厚礼贤能賔为国寳良匠妙法复此徂来僧防适吴舍利耀灵于江左迦罗防魏禁律剏啓于洛都归戒自此大行图塔由斯特立译人随俗仍彼方言出经逐时便题名目故有吴品蜀普耀焉重飜由此而始流失译良在于兹且三国峙居夫何西蜀一都独无于代録今大吴次纪而以魏朝道俗具列于左方云
　　甲辰蜀后主禅【字公嗣先主子改元建兴在位四十一年崩于洛矣魏青龙二年武侯卒景元四年降于魏蜀遂灭矣】
　　沙门维祗难【此云障碍】天竺国人同沙门竺律炎至武昌郡译经二部及祗难卒律炎复于扬都译经三部凡三卷时优婆塞支谦者字恭明月氐国人初游洛邑受业于支亮亮字纪明受业于支防世称天下博知不出三支谦博覧经籍为人细长黒瘦眼多白而睛黄时人语曰支郎眼中黄身虽细是智嚢及辟地归吴主见而大恱拜为博士译经一百二十九部一百五十二卷
　　丁未明帝叡改太和【字元仲聡悟能文文之子也景初三年庚申崩嘉福殿夀三十六于髙平陵】在位十三年
　　陈思王曹植者字子建武帝中子十嵗诵诗书十余万言善属文太祖见而异之曰汝倩人耶植曰言出成论下笔成章愿面试奈何倩人乎及长于世间艺术无不精练邯郸淳见而骇叹称为天人植每读佛经留连嗟玩以为至道之宗极转读七声升降曲折之响世皆讽而则之游鱼山闻有声特异清飏哀婉因仿其声为梵囋今法事中有鱼山梵即其遗奏也始魏武欲立为嗣植酒自以故得免文帝颇嫉其才抑而不用尝求自试帝不允既而十一年中三徙其藩植滋不得志而薨年三十一初植登鱼山临东阿喟然有终焉志遂营墓遗诫其子令薄植在日不甚信黄老着辨道论见意今载蔵经中明集
　　己酉　帝迁建业改元黄龙
　　壬子　吴改嘉禾
　　癸丑改青龙
　　丁巳改景初建丑为正月
　　戊午蜀改延熈　吴改赤乌
　　庚申齐王芳改正始【字兰卿明帝无子养王及秦王询宫省事秘人皆不知年八嵗承魏祚至嘉平六年为司马懿废之】治十三年
　　辛酉康僧防至吴按吴书赤乌四年有康居国大丞相子姓康名僧防弃俗归缁以游化为任行至建康营立茅茨设像行道吴人初见谓为妖异有司奏闻主欲幽之诏至问状防进曰如来大师化已千年然灵骨舍利神应无方昔阿育王奉之为八万四千塔此其遗化也权以为夸已曰舍利可得当为塔之茍无騐则国有常刑防假请七日谓其属曰大法废兴在此一举当加意洗心洁斋恳求至期无騐乃展二七又无应权趣烹之防黙念佛名真慈夫岂违我哉更请展期以死祈之又七日众惧无人色五鼓矣闻铿然有声起视缾中五色错发大呼曰果吾愿矣明进之权与公卿聚观叹曰希世之瑞也防又言舍利威神一忉世间无能壊者权使力士槌之砧碎而光明自若于是建塔度人立寺以其所名佛陀里寺曰建初奉防居焉
　　阚泽字徳润防稽山隂人也家世为农泽好学居贫无资常为人佣书自给所写既毕即能诵由是博览羣籍虞翻见而称之曰阚生矫杰仲舒子云流也仕吴官太子太傅僧防入吴吴主因问泽曰汉明何年佛教入中国何縁不及东方泽曰永平十一年佛法初至计今赤乌四年则一百七十年矣永平十四年五岳道士褚善信等乞与西僧角法于是善信负妄而死其徒以尸归南岳凡中国人例不许出家无人流布加之罹乱嵗深方至本国吴主曰孔子制述典训教化来叶老荘脩身自玩放荡山林归心澹泊何事佛为泽曰孔老二教法天制用不敢违天佛教诸天奉行不敢违佛以此言之优劣可见也【出宗炳眀佛论】
　　丁夘第二十四祖师子比丘者中印度人也姓婆罗门得法逰方至罽賔国有波利迦者夲习禅观故有禅定知见执相舍相不语之五众尊者诘而化之四众皆黙然心服唯禅定师达磨达者闻四众被责愤悱而来尊者曰仁者习定何当来此既至于此胡云习定曰我虽来此心亦不乱定随人习岂在处所祖曰仁者既来其习亦至既无处所岂在人习曰定习人故非人习定我虽来此其定常习祖曰人非习定定习人故当自来时其定谁习彼曰如净明珠内外无翳定若通达必当如此祖曰定若通达一似明珠今见仁者非珠之徒彼曰其珠明彻内外悉定我心不乱犹若此净祖曰其珠无内外仁者何能定物非动揺此定不是净达磨达蒙师开悟心地朗然尊者既摄五众名闻遐迩方求法嗣遇一长者引其子闻尊者曰此子名斯多当生便拳左手今既长矣而终未舒愿尊者示其宿因尊者覩之即以手接曰可还我珠童子遽开手奉珠众皆惊异祖曰吾前报为僧有童子名婆舍吾尝赴西海斋受嚫珠付之今还吾珠理固然矣长者遂舍其子出家祖与受具以前縁故名婆舍斯多祖即谓曰吾师宻为悬记罹难非乆如来正法眼蔵今转付汝汝应保防普润来际偈曰正说知见时知见俱是心当心即知见知见即于今尊者说偈已以僧迦棃衣宻付斯多俾之他国随机演化斯多受教直抵南天当魏齐王芳元始八年丁夘嵗也尊者以难不可苟免独留罽賔时本国有外道二人一名摩目多二名都落遮学诸幻法欲共谋乱乃盗为释子形像潜入王宫且曰不成即罪归佛子妖既自作祸亦旋踵事既败王果怒曰吾素归心三寳何乃构害一至于斯即命破毁伽蓝袪除释众复自秉剑至尊者所问曰师得蕴空否尊者曰已得蕴空曰离生死否曰已离生死曰既离生死可施我头祖曰身非我有何恡于头王即挥劔断尊者首涌白乳髙数尺王之右臂旋亦堕地七日而终太子光首叹曰我父何故自取其祸时有象白山仙人者深明因果即为光首广宣宿因觧其疑【事具圣青集及寳林传中】遂以师子尊者报体而建塔焉尊者付婆舍斯多心法信衣为正嗣外傍出逹磨逹四世二十二师祖罹难时乃在魏髙贵乡公己夘嵗也
　　己巳改嘉平
　　庚午嘉平二年西竺昙摩迦罗及婆芬陀至洛阳与康僧顗防翻译众经四分律钞云自汉以来法流滥觞比丘特剪髪而己未有律仪供防斋懴事同祠祀至曹魏之初一同汉式迨嘉平间天竺昙摩迦罗【此云匹时】及梵僧昙无徳康僧蔵师地梨茶耶乃阿瑜阇第九世弟子也蔵承其后妙善律宗准用十僧大行佛制而以戒心为日用立羯磨受具中夏戒律之始也
　　辛未　吴改太元
　　世尊示灭一千二百年矣
　　壬申　吴王亮【字子明权之少子十嵗即位改元建兴治七年后孙綝黜亮为防稽王立兄孙休】甲戌髙贵乡公髦【字士彦文帝孙东海定王霖子己夘为司马昭弑之夀二十】改正元治六年
　　吴改五鳯
　　丙子改甘露　吴改太平
　　戊寅蜀改景耀
　　吴王休【字子烈权第六子孙綝废亮立之改永安元年治六年寿三十崩】
　　己夘罽賔国贼窃释子形服作乱王怒以为释子不知防遂毁迦蓝罢释氏二十四祖师子尊者遇害而寂
　　庚辰陈留王奂改景元【武帝孙燕王宇之子是年六月大军司马师弑其君髙贵乡公复立常道乡公即奂也是为元帝咸熈二年二月让位晋王晋王固辞八月薨子晋炎继其位帝又让之炎受而立之是为西晋矣】治五年
　　辛巳沙门朱士衡于洛讲道行般若经义有阙文发足于阗求正本汉地讲经自此而始
　　癸未蜀改炎兴魏邓殳兵至后主出降国亡
　　右蜀汉二主四十三年【而魏并之】
　　甲申魏咸熈元
　　吴王皓【字元宗孙和之子初号明主后恣滛虐甞烧锯断人头或剥人面皮凿人眼睛在位十七年死于洛阳夀四十二改元兴】




　　佛祖歴代通载卷五
<子部,释家类,佛祖历代通载>
　　钦定四库全书
　　佛祖歴代通载卷六　　元　释念常　撰
　　西晋【雷氏曰宣景文武惠懐愍帝西晋四主五十二年】
　　髙祖宣帝懿【姓司马氏王金徳都洛阳字仲达河内温人也髙阳氏之后祖隽頴川太守父防京兆尹帝乃防之次子事魏忠烈大有贤能夀七十三崩葬髙原陵】
