<!-- { "loadSidebar": true } -->
　　朗州大龙山智洪弘济大师。僧问。如何是佛。师曰。即汝是。曰如何领会。师曰。更嫌钵盂无柄那。问如何是微妙。师曰。风送水声来枕畔。月移山影到床边。问如何是极则处。师曰。懊恼三春月不及九秋光
　　
　　襄州白马山行霭禅师。僧问。如何是清净法身。师曰。井底虾蟆吞却月。问如何是白马正眼。师曰。向南看北斗
　　
　　郢州大阳山行冲禅师(第一世住)僧问。如何是无尽藏。师良久。僧无语。师曰。近前来。僧才近前。师曰去
　　
　　安州白兆山竺干院怀楚禅师(第二世住)僧问。如何是句句须行玄路。师曰。沿路直到湖南。问如何是师子儿。师曰。德山嗣龙潭。问如何是和尚为人一句。师曰。与汝素无冤仇。一句元在遮里。曰未审在什么方所。师曰。遮钝汉
　　
　　蕲州四祖山清皎禅师福州人也。姓王氏。初住郢州大阳山为第二世。僧问。师唱谁家曲宗风嗣阿谁。师曰。楷师岩畔祥云起。宝寿峰前震法雷。师次住安州慧日院。后迁止蕲州四祖山为第一世。年七十时遗偈云
　　
　　　吾年八十八　　满头垂白发
　　　颙颙镇双峰　　明明千江月
　　　黄梅扬祖教　　白兆承宗诀
　　　日日告儿孙　　勿令有断绝　
　　
　　淳化四年癸巳八月二十三日入灭。年八十八
　　
　　蕲州三角山志操禅师(第三世住)僧问。教法甚多宗归一贯。和尚为什么说得许多周游者也。师曰。为尔周游者也。曰请和尚即古即今。师以手敲绳床
　　
　　晋州兴教师普禅师。僧问。盈龙宫溢海藏真诠即不问。如何是教外别传底法。师曰。眼里耳里鼻里。曰只此便是否。师曰。是什么。僧咄。师亦咄。问僧。近离什么处。曰下寨。师曰。还逢着贼么。曰今日捉下。师曰。放汝三十棒
　　
　　蕲州三角山真鉴禅师(第四世住)僧问。师唱谁家曲宗风嗣阿谁。师曰。忽然行政令便见下堂阶
　　
　　　　前潭州藤霞和尚法嗣
　　
　　澧州药山和尚(第七世住)师上堂谓众曰。夫学般若菩萨不惧得失。有事近前。时有僧问。药山祖裔请师举唱。师曰。万机挑不出。曰为什么万机挑不出。师曰。他缘岸谷。问如何是药山家风。师曰。叶落不如初。问法雷哮吼时如何。师曰。宇宙不曾震。曰为什么不曾震。师曰。遍地娑婆未尝哮吼。曰不哮吼底事如何。师曰。阖国无人知
　　
　　　　前潭州云盖山景和尚法嗣
　　
　　衡岳南台寺藏禅师。问远远投师请师一接。师曰。不隔户。问如何是南台境。师曰。松韵拂时石不点。孤峰山下垒难齐。曰如何是境中人。师曰。岩前栽野果接待往来宾。曰恁么即谢供养。师曰。怎生滋味。问如何是法堂。师曰。无壁落。问不顾诸缘时如何师良久
　　
　　幽州潭柘水从实禅师。僧问。如何是道。师曰。个中无紫皂。曰如何是禅。师曰。不与白云连。师问僧。作什么来。曰亲近来。师曰。任汝白云朝岳顶。争奈青霄不展颜
　　
　　潭州云盖山证觉禅师。僧问。如何是和尚家风。师曰。四海不曾通。问如何是一尘含法界。师曰。通身体不圆。曰如何是九世刹那分。师曰。繁兴不布彩。问如何是宗门中的的意。师曰。万里胡僧不入波澜
　　
　　前庐山归宗怀恽禅师法祠
　　
　　归宗寺弘章禅师(第四世住)僧问。学人有疑时如何。师曰。疑来多少时也。问小船渡大海时如何。师曰。较些子。曰如何得渡。师曰。不过来。问枯木生华时如何。师曰。把一朵来。问混然觅不得时如何。师曰。是什么
　　
　　　　前池州嵇山章禅师法嗣
　　
　　随州双泉山道虔禅师。僧问。洪钟未扣时如何。师曰。绝音响。曰扣后如何。师曰。绝音响。问如何是在道底人。师曰。无异念。问如何是希有底事。师曰。白莲华向半天开。师后住安州法云院示灭
　　
　　　　前洪州云居第四世怀岳禅师法嗣
　　
　　扬州风化院令崇禅师(第一世住)舒州宿松人。七岁出家。二十登戒。契缘于云居怀岳和尚。开法于信州鹅湖。庐州节帅周本于维扬西南隅创院请师居之。僧问如。何是敌国一着棋。师曰。下将来。问一棒打破虚空时如何。师曰。把将一片来
　　
　　澧州药山忠彦禅师(第八世住)僧问。教云。诸佛放光明助发实相义。光明即不问如何是助发实相义。师曰。会么。曰莫便是否。师曰。是什么。问师唱谁家曲宗风嗣阿谁。师曰。云岭龙昌月神风洞上泉
　　
　　梓州龙泉和尚。僧问。如何是祖师西来意。师曰。不在阇梨分上。问学人欲跳万丈洪崖时如何。师曰。扑杀
　　
　　　　前筠州洞山道延禅师法嗣
　　
　　筠州上蓝院庆禅师。初游方问雪峰。如何是雪峰的的意。雪峰以杖子敲师头。师应诺。峰大笑。师后承洞山印解居于上蓝。僧问如何是上蓝无刃剑。师曰无。僧曰。为什么无。师曰。阇梨诸方有
　　
　　　　前襄州鹿门山处真禅师法嗣
　　
　　益州崇真和尚。僧问。如何是禅。师曰。澄潭钓玉兔。问如何是大人相。师曰。泥掜三官土地堂
　　
　　襄州鹿门山第二世谭和尚志行大师。僧问。如何是实际理地。师曰。南赡部洲北郁单越。曰恁么则事同一家也。师曰。隔须弥在。问远远投师请师接。师曰。从什么处来。曰江北来。师曰。南堂里安下。问如何是清净法身。师曰。戌亥年生
　　
　　襄州谷隐智静悟空大师。僧问。如何是和尚转身处。师曰。卧单子下。问如何是道。师曰。凤林关下。曰学人不会。师曰。直至荆南。问如何是指归之路。师曰。莫用伊。曰还使学人到也无。师曰。什么处着得汝。问灵山一会何异今时。师曰。不异如今。曰不异底事作么生。师曰。如来密旨迦叶不传
　　
　　庐山佛手岩行因禅师者雁门人也。未详姓氏。早习儒学。一旦舍俗出家。志求真谛乃游方。首谒襄阳鹿门山真禅师。师资道契。寻抵江淮登庐山。山之北有岩如五指。下有石窟深邃可三丈余。师宴处其中。因号佛手岩和尚不度弟子。有邻庵僧为之供侍。常有异鹿锦囊鸟驯绕其侧。江南国主李氏向仰。三遣使征召不起。坚请就栖贤寺开法。不逾月潜归岩室。僧问如何是对现色身。师竖起一指(法眼别云。还有也未)一日示有微疾。谓侍僧曰。日将午吾去矣。侍僧方对。师下床行数步屹立而化。岩顶上有松一株同日枯瘁。寿七十余。国主命画工写影。备香薪焚爇收遗骨塔于岩之阴
　　
　　　　前抚州曹山第二世慧霞禅师法嗣
　　
　　嘉州东汀和尚。僧问。如何是却去底人。师曰。石女纺麻纑。曰如何是却来底人。师曰。扇车关[打-丁+(隸-木+匕)]良计断
　　
　　　　前华州草庵法义禅师法嗣
　　
　　泉州龟洋慧忠禅师本州仙游县人也。姓陈氏。九岁依本山出家。既具戒杖锡观方谒草庵和尚。草庵问曰。何方而来。师曰。六眸峰来。草庵曰。还具六通否。师曰。患非重瞳。草庵然之。师回故山。属唐武宗废教例为白衣。暨宣宗中兴。师曰。古人有言。上升道士不受箓。成佛沙弥不具戒法。遂过中不食不宇而禅。乃述偈三首曰
　　
　　　雪后始谙松桂别　　云收方见济河分
　　　不因世主教还俗　　那辨鸡群与鹤群
　　　多年尘事谩腾腾　　虽着方袍未是僧
　　　今日修行依善慧　　满头留发候然灯
　　　形容虽变道常存　　混俗心源亦不昏
　　　更读善财巡礼偈　　当时何处作沙门　
　　
　　师始从参礼以至返初示灭未尝下山。葬于无了和尚塔之东隅二百步。目为东塔。经数载其塔忽坼裂连阶丈余。时主塔僧将发之。于夜宴寂中见西塔定身言曰。吾之遗质既劳汝重瘗。今东塔不烦更出也。塔主禀乎灵感召檀信重修补严饰。逮今香灯不绝。时谓陈沈二真身是也。其无了禅师嗣马祖事迹。广如别章
　　
　　　　前襄州含珠山审哲禅师法嗣
　　
　　洋州龙穴山和尚。僧问。如何是祖师西来意。师曰。骑虎唱巴歌。问大善知识为什么却与土地烧钱。师曰。彼上人者难为酬对
　　
　　唐州大乘山和尚。问枯树逢春时如何。师曰。世间希有。问如何是四面上事。师曰。升子里[跳-兆+孛]跳斗子内转身
　　
　　襄州凤山延庆院归晓慧广大师。僧问。言语道断时如何师曰两重公案。曰如何领会。师曰。分明举似洞山问如何是凤山境。师曰。好生看取曰如何是境中人。师曰。识么
　　
　　襄州含珠山真和尚(第三世住)僧问。师唱谁家曲宗风嗣阿谁。师曰。含珠密意同道者知。曰恁么即不假羽翼便登翠岭也。师曰钝。问古镜未磨时如何。师曰。昧不得。曰磨后如何。师曰。黑如漆
　　
　　　　前凤翔府紫陵匡一大师法嗣
　　
　　并州广福道隐禅师。僧问。如何是指南一路。师曰。妙引灵机事澄波显异轮。问三家同到请未审赴谁家。师曰。月应千家水门门尽有僧
　　
　　紫陵微禅师(第二世住)僧问。如何是紫陵境。师曰。寂照灯光夜已深。曰如何是境中人。师曰。猿啼虎啸。问宝剑未出匣时如何。师曰。磐陀石上栽上柏
　　
　　兴元府大浪和尚。僧问。既是喝河神。为什么却被水推却。师曰。随流始得妙倚岸却成迷
　　
　　　　前洪州凤栖山同安威禅师法嗣
　　
　　陈州石镜和尚。僧问。石镜不磨还照也无。师曰。前生是因今生是果
　　
　　　　前襄州石门山献禅师法嗣
　　
　　石门山乾明寺慧彻禅师(第二世住)问金乌出海光天地与此光阴事若何。师曰。龙出洞兮风雨至。海岳倾时日月明。问从上诸圣向什么处去也。师曰。露柱挂灯笼。问师唱谁家曲宗风嗣阿谁。师曰。片云生凤岭樵子处处明。问如何是和尚家风。师曰。解接无根树能挑海底灯。问如何是祖师西来意。师曰。少林澄九鼎动浪百华新。问如何是佛法大意。师曰。三门外松树子见生见长。问一毫未发时如何。师曰。羿善不调弓箭透三江口。问如何是佛。师曰。樵子度荒郊骑牛草不露
　　
　　　　前襄州万铜山广德义和尚法嗣
　　
