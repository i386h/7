<!-- { "loadSidebar": true } -->
　　有大禅师号希运。住洪州高安县黄檗山鹫峰下。乃曹溪六祖之嫡孙。百丈之子西堂之侄。独佩最上乘。离文字之印。唯传一心更无别法。心体亦空万缘俱寂。如大日轮升于虚空中照耀。静无纤埃。证之者无新旧无浅深。说之者不立义解。不立宗主。不开户牖。直下便是。动念则乖。然后为本佛。故其言简其理直其道峻其行孤。四方学徒望山而趋。睹相而悟。往来海众常千余人。予会昌二年廉于钟陵。自山迎至州憩龙兴寺。旦夕问道。大中二年廉于宛陵。复礼迎至所部寓开元寺。旦夕受法。退而纪之十得一二。佩为心印不敢发扬。今恐入神精义不闻于未来。遂出之授门下。僧太舟法建归旧山之广唐寺。请长老法众问与往日常所亲闻同异何如也。时大唐大中十一年十月八日谨记(自后每段各纪岁月。今删繁尔)
　　
