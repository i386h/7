<!-- { "loadSidebar": true } -->
　　波旬受教已。即下天宫礼尊者足哀露忏悔。鞠多告曰。汝自今去。于如来正法更不作娆害否。波旬曰。我誓回向佛道永断不善。鞠多曰。若然者汝可口自唱言归依三宝。魔王合掌三唱。华鬘悉除乃欢喜踊跃。作礼尊者而说偈曰
　　
　　　稽首三昧尊　　十力圣弟子
　　　我今愿回向　　勿令有劣弱　
　　
　　尊者在世化导证果最多。每度一人以一筹置于石室。其室纵十八肘。广十二肘。充满其间。最后有一长者子。名曰香众。来礼尊者志求出家。尊者问曰。汝身出家心出家。答曰。我来出家非为身心。尊者曰。不为身心复谁出家。答曰。夫出家者无我我故。无我我故即心不生灭。心不生灭即是常道。诸佛亦常。心无形相其体亦然。尊者曰。汝当大悟心自通达。宜依佛法僧绍隆圣种。即为剃度受具足戒仍告之曰。汝父尝梦金日而生汝。可名提多迦。复谓曰。如来以大法眼藏。次第传授以至于我。今复付汝。听吾偈言
　　
　　　心自本来心　　本心非有法
　　　有法有本心　　非心非本法　
　　
　　付法已。乃踊身虚空呈十八变。然复本坐跏趺而逝。多迦以室内筹用焚其躯。收舍利建塔供养即平王三十一年庚子岁也(当作三十年)
　　
　　第五祖提多迦者。摩伽陀国人也。初生之时父梦金日自屋而出照耀天地。前有大山诸宝严饰。山顶泉涌滂沱四流。后遇鞠多尊者。为解之曰。宝山者吾身也。泉涌者法无尽也。日从屋出者汝今入道之相也。照耀天地者汝智慧超越也。尊者本名香众。师因易今名焉。梵云提多迦。此云通真量也。多迦闻师说已欢喜踊跃。而唱偈言
　　
　　　巍巍七宝山　　常出智慧泉
　　　回为真法味　　能度诸有缘　
　　
　　鞠多尊者亦说偈曰
　　
　　　我法传于汝　　当现大智慧
　　　金日从屋出　　照耀于天地　
　　
　　提多迦闻师妙偈设礼奉持。后至中印度。彼国有八千大仙。弥遮迦为首。闻尊者至率众瞻礼。谓尊者曰。昔与师同生梵天。我遇阿私陀仙人授我仙法。师逢十力弟子修习禅那。自此报分殊涂已经六劫。尊者曰。支离累劫诚哉不虚。今可舍邪归正以入佛乘。弥遮迦曰。昔阿私陀仙人授我记云。汝却后六劫。当遇同学获无漏果。今也相遇非宿缘邪。愿师慈悲令我解脱。尊者即度出家命圣授戒余仙众始生我慢。尊者示大神通。于是俱发菩提心一时出家。乃告弥遮迦曰。昔如来以大法眼藏密付迦叶。展转相授而至于我。我今付汝当护念之。乃说偈曰
　　
　　　通达本法心　　无法无非法
　　　悟了同未悟　　无心亦无法　
　　
　　说偈已。踊身虚空作十八变火光三昧自焚其躯。弥遮迦与八千比丘同收舍利。于班茶山中起塔供养。即庄王七年己丑岁也(当作五年)
　　
　　第六祖弥遮迦者。中印度人也。既传法已游化至北天竺国。见雉堞之上有金色祥云。叹曰。斯道人气也。必有大士为吾法嗣乃入城。于阛阓间有一人。手持酒器逆而问曰。师何方而来欲往何所。师曰。从自心来欲往无处。曰识我手中物否。师曰。此是触器而负净者。曰师还识我否。师曰。我即不识识即非我。又谓曰。汝试自称名氏。吾当后示本因。彼人说偈而答。我从无量劫。至于生此国。本姓颇罗堕。名字婆须蜜。师曰。我师提多迦说。世尊昔游北印度。语阿难言。此国中吾灭后三百年有一圣人。姓颇罗堕。名婆须蜜。而于禅祖当获第七。世尊记汝。汝应出家。彼乃置器礼师侧立而言曰。我思往劫尝作檀那。献一如来宝坐。彼佛记我云。汝于贤劫释迦法中宣传至教。今符师说。愿加度脱。师即与披剃复圆戒相。乃告之曰。正法眼藏今付于汝勿令断绝。乃说偈曰
　　
　　　无心无可得　　说得不名法
　　　若了心非心　　始解心心法　
　　
　　师说偈已。入师子奋迅三昧。踊身虚空高七多罗树。却复本坐化火自焚。婆须蜜收灵骨贮七宝函。建浮图置于上级。即襄王十七年甲申岁也(当作十五年)
　　
　　第七祖婆须蜜者。北天竺国人也。姓颇罗堕。常服净衣执酒器游行里闬。或吟或啸人谓之狂。及遇弥遮迦尊者。宣如来往志。自惺前缘投器出家。授法行化至迦摩罗国广兴佛事。于法坐前忽有一智者。自称我名佛陀难提。今与师论义。师曰。仁者论即不义。义即不论。若拟论义终非义论。难提知师义胜。心即钦伏曰。我愿求道沾甘露味。尊者遂与剃度而授具戒。复告之曰。如来正法眼藏。我今付汝汝当护持。乃说偈曰
　　
　　　心同虚空界　　示等虚空法
　　　证得虚空时　　无是无非法　
　　
　　尊者即入慈心三昧。时梵王帝释及诸天众。俱来作礼。而说偈言
　　
　　　贤劫众圣祖　　而当第七位
　　　尊者哀念我　　请为宣佛地　
　　
　　尊者从三昧起示众云。我所得法而非有故。若识佛地离有无故。说此语已。还入三昧示涅槃相。难提即于本坐起七宝塔以葬全身。即定王十九年辛未岁也(当作十七年)
　　
　　第八祖佛陀难提者。迦摩罗国人也。姓瞿昙氏。顶有肉髻辩捷无碍。初遇婆须蜜尊者出家受教。既而领徒行化至提伽国城毗舍罗家。见舍上有白光上腾。谓其徒曰。此家当有圣人。口无言说真大乘器。不行四衢知触秽耳。言讫。长者出致礼问何所须。尊者曰。我求侍者。曰我有一子。名伏驮蜜多。年已五十。口未曾言足未曾履。尊者曰。如汝所说真吾弟子。尊者见之遽起礼拜。而说偈曰
　　
　　　父母非我亲　　谁是最亲者
　　　诸佛非我道　　谁为最道者　
　　
　　尊者以偈答曰
　　
　　　汝言与心亲　　父母非可比
　　　汝行与道合　　诸佛心即是
　　　外求有相佛　　与汝不相似
　　　欲识汝本心　　非合亦非离　
　　
　　伏驮蜜多闻师妙偈便行七步。师曰。此子昔曾值佛悲愿广大。虑父母爱情难舍故不言不履耳。时长者遂舍令出家。尊者寻授具戒。复告之曰。我今以如来正法眼藏付嘱于汝勿令断绝。乃说偈曰
　　
　　　虚空无内外　　心法亦如此
　　　若了虚空故　　是达真如理　
　　
　　伏驮蜜多承师付嘱。以偈赞曰
　　
　　　我师禅祖中　　当得为第八
　　　法化众无量　　悉获阿罗汉　
　　
　　尔时尊者佛陀难提。即现神变却复本坐俨然寂灭。众兴宝塔葬其全身。即景王十二年丙寅岁也(当作十年)
　　
　　第九祖伏驮蜜多者。提伽国人。姓毗舍罗。既受佛陀难提付嘱。后至中印度行化。时有长者香盖。携一子而来瞻礼尊者曰。此子处胎六十岁。因号难生。复尝会一仙者。谓此儿非凡当为法器。今遇尊者可令出家。尊者即与落发授戒。羯磨之际祥光烛坐。仍感舍利三十(一作七)粒现前。自此精进忘疲。既而师告曰。如来大法眼藏今付于汝。汝护念之。乃说偈曰
　　
　　　真理本无名　　因名显真理
　　　受得真实法　　非真亦非伪　
　　
　　尊者付法已。即入灭尽三昧而般涅槃。众以香油旃檀阇维真体。收舍利建塔于那烂陀寺。即敬王三十五年甲寅岁也(当作三十三年)
　　
　　第十祖胁尊者。中印度人也。本名难生。初尊者将诞。父梦一白象背有宝坐坐上安一明珠。从门而入光照四众。既觉遂生。后值伏驮尊者。执侍左右未尝睡眠。谓其胁不至席。遂号胁尊者焉。初至华氏国憩一树下。右手指地而告众曰。此地变金色当有圣人入会。言讫即变金色。时有长者子富那夜奢。合掌前立。尊者问。汝从何来。夜奢曰。我心非往。尊者曰。汝何处住。曰我心非止。尊者曰。汝不定耶。曰诸佛亦然。尊者曰。汝非诸佛。曰诸佛亦非尊者。因说偈曰
　　
　　　此地变金色　　预知于圣至
　　　当坐菩提树　　觉华而成已　
　　
　　夜奢复说偈曰
　　
　　　师坐金色地　　常说真实义
　　　回光而照我　　令入三摩谛　
　　
　　尊者知其意。即度出家复具戒品。乃告之曰。如来大法眼藏今付于汝。汝护念之。乃说偈言
　　
　　　真体自然真　　因真说有理
　　　领得真真法　　无行亦无止　
　　
　　尊者付法已。即现神变而入涅槃。化火自焚。四众各以衣裓(古得切)盛舍利。随处兴塔而供养之。即贞王二十二年己亥岁也(当作二十七年)
　　
　　第十一祖富那夜奢。华氏国人也。姓瞿昙氏。父宝身。既得法于胁尊者。寻诣波罗柰国。有马鸣大士迎而作礼。因问曰。我欲识佛。何者即是。师曰。汝欲识佛。不识者是。曰佛既不识焉知是乎。师曰。既不识佛焉知不是。曰此是锯义。师曰。彼是木义。复问。锯义者何。曰与师平出。又问。木义者何。师曰。汝被我解。马鸣豁然惺悟。稽首归依遂求剃度。师谓众曰。此大士者。昔为毗舍离国王。其国有一类人如马裸露。王运神力分身为蚕。彼乃得衣。王后复生中印度。马人感恋非鸣。因号马鸣焉。如来记云。吾灭度后六百年。当有贤者马鸣。于波罗柰国摧伏异道。度人无量继吾传化。今正是时。即告之曰。如来大法眼藏今付于汝。即说偈曰
　　
　　　迷悟如隐显　　明暗不相离
　　　今付隐显法　　非一亦非二　
　　
　　尊者付法已。即现神变湛然圆寂。众兴宝塔以閟全身。即安王十四年戊戌岁也(当作十九年)
　　
　　第十二祖马鸣大士者。波罗柰国人也。亦名功胜。以有作无作诸功德最为殊胜故名焉。既受法于夜奢尊者。后于华氏国转妙法轮。忽有老人坐前仆地。师谓众曰。此非庸流当有异相。言讫不见。俄从地踊出一金色人。复化为女子右手指师。而说偈曰
　　
　　　稽首长老尊　　当受如来记
　　　今于此地上　　宣通第一义　
　　
　　说偈已瞥然不见。师曰。将有魔来与吾校力。有顷风雨暴至天地晦冥。师曰。魔之来信矣。吾当除之。即指空中现一大金龙。奋发威神震动山岳。师俨然于坐魔事随灭。经七日有一小虫。大若蟭螟潜形坐下。师以手取之示众曰。斯乃魔之所变。盗听吾法耳。乃放之令去。魔不能动。师告之曰。汝但归依三宝即得神通。遂复本形作礼忏悔。师问曰。汝名谁耶。眷属多少。曰我名迦毗摩罗有三千眷属。师。曰。汝尽神力变化若何。曰我化巨海极为小事。师曰。汝化性海得否。曰何谓性海。我未尝知。师即为说性海云。山河大地皆依建立。三昧六通(旧云六神通依正宗记除神字)由兹发现。迦毗摩罗闻言遂发信心与徒众三千俱求剃度。师乃召五百罗汉与授具戒。复告之曰。如来大法眼藏今当付汝。汝听偈言
　　
　　　隐显即本法　　明暗元不二
