<!-- { "loadSidebar": true } -->
　　镇州金牛和尚。师自作饭供养众僧。每至斋时舁饭桶到堂前作舞曰。菩萨子吃饭来。乃抚掌大笑。日日如是(僧问长庆。古人抚掌唤僧吃饭。意旨云何。长庆云。大似因斋庆赞。僧问大光。未审庆赞个什么。大光是作舞。僧乃礼拜。大光云。遮野狐精。东禅齐云。古人自出手作饭。舞了唤人来吃意作么生。还会么。只如长庆与大光。是明古人意。别为他分析。今问。上座。每日持盂掌钵时。迎来送去时。为当与古人一般。别有道理。若道别且作么生得别来。若一般恰到他舞。又被唤作野狐精。有会处么。若未会行脚眼在什么处。僧问曹山。古人恁么是奴儿婢子否。曹山云是。僧云。向上事请师道。曹山咄云。遮奴儿婢子)
　　
　　洞安和尚。有僧辞师。师云。什么处去。僧云。本无所去。师云。善为阇梨。僧云。不敢不敢。师云。到诸方分明举。僧侍立次。师问。今日是几。僧云。不知。师云。我却记得。僧云。今日是几。师云。今日昏晦
　　
　　忻州打地和尚。自江西领旨。自晦其名。凡学者致问。惟以棒打地而示之。时谓之打地和尚。一日被僧藏却棒然后问。师但张其口。僧问门人曰。只如和尚每有人问。便打地。意旨如何。门人即于窖底取柴一片掷在釜中
　　
　　潭州秀溪和尚。一日谷山问。声色纯真如何是道。师云。乱道作么。谷山却从东边过西边立。师云。若不恁么即祸事也。谷山却过东边。师乃下禅床方行两步。被谷山捉住云。声色纯真事作么。生师便掌谷山谷山云。十年后要个人下茶也无在。师云要谷山老汉作么。谷山呵呵大笑三声
　　
　　磁州马头峰神藏禅师上堂谓众云。知而无知不是无知而说无知(南泉云。恁么依师道。始道得一半。黄檗云。不是南泉骏。他要圆前话)
　　
　　潭州华林善觉禅师。常持锡夜出林麓间。七步一振锡一称观音名号。夹山善会造庵问曰。远闻和尚念观音是否。师曰然。夹山曰。骑却头如何。师曰。出头从汝骑。不出头骑什么。僧参方展坐具。师曰缓缓。僧曰。和尚见什么。师曰。可惜许磕破钟楼。其僧从此悟入。一日观察使裴休访之问曰。师还有侍者否。师曰。有一两个。裴曰。在什么处。师乃唤大空小空。时二虎自庵后而出。裴睹之惊悸。师语二虎曰。有客且去。二虎哮吼而去。裴问曰。师作何行业感得如斯。师乃良久曰。会么。曰不会。师曰。山僧常念观音
　　
　　汀州水塘和尚。师勘归宗。甚么处人。归宗云。陈州人。师云。多少年纪归宗云。二十二。师云。阇梨未生时老僧去来。归宗云。和尚几时生。师竖起拂子。归宗云。遮个岂有生邪。师云。会得即无生。归宗云。未会在师无语
　　
　　古寺和尚。丹霞参师经宿至明。旦煮粥熟。行者只盛一钵与师。又盛一碗自吃。殊不顾丹霞。丹霞即自盛粥吃行者云。五更侵早起。更有夜行人。丹霞问师。何不教训行者。得恁么无礼。师云。净地上不要点污人家男女。丹霞云。几不问过遮老汉
　　
　　江西椑树和尚因卧次。道吾近前牵被覆之。师云。作么。道吾云。盖覆。师云。卧底是坐底是。道吾云。不在遮两处。师云。争奈盖覆何。道吾云。莫乱道。师向火次。道吾问。作什么。师云。和合。道吾云。恁么即当头脱去也。师云。隔阔来多少时耶。道吾便拂袖而去。道吾一日从外归。师问。什么处去来。道吾云。亲近来。师云。用簸遮两片皮作什么。道吾云借。师云。他有从汝借无作么生。道吾云。只为有所以借
　　
　　京兆草堂和尚。自罢参大寂。游至海昌。海昌和尚问。什么处来。师云。道场来。昌云遮里什么处。师云。贼不打贫人家。问未有一法时。此身在什么处。师乃作一圆相于中书身字
　　
　　袁州阳岐山甄叔禅师。上堂示众曰。群灵一源假名为佛。体竭形消而不灭。金流朴散而常存。性海无风金波自涌。心灵绝兆万象齐昭。体斯理者。不言而遍历沙界。不用而功益玄化。如何背觉反合尘劳。于阴界中妄自囚执。师始登此山宴处。以至成院。聚徒演法四十余年。唐元和十五年正月十三日归寂。荼毗获舍利七百粒。于东峰下建塔
　　
　　蒙溪和尚。僧问一念不生时如何。师良久。僧便礼拜。师云。汝且作么生会。僧云。某甲终不无惭愧。师云。汝却信得及。问本分事如何体悉。师云。尔何不问。僧云。请师答话。师云。尔却问得好。其僧大笑而出。师云。只有遮师僧灵利。有僧从外来。师便喝。僧云。好个来由。师云。犹要棒在。僧云。珍重。便出。师云。得能自在
　　
　　洛京黑涧和尚。僧问。如何是密室。师云。截耳卧街。僧云。如何是密室中人。师乃换手捶胸
　　
　　京兆兴平和尚。洞山来礼拜。师云。莫礼老朽。洞山云。礼非老朽。师云。非老朽者不受礼。洞山云。他亦不止。洞山问。如何是古佛心。师云。即汝心是。洞山云。虽然如此。犹是某甲疑处。师云。若恁么即问取木人去。洞山云。某甲有一句子。不借诸圣口。师云。汝试道看。洞山云。不是某甲。洞山辞。师云。什么处去。洞山云。沿流无定止。师云。法身沿流报身沿流。洞山云。总不作此解。师乃抚掌(保福云。洞山自是一家。乃别云。觅得几人)
　　
　　逍遥和尚。一日师在禅床上坐。有僧鹿西问云。念念攀缘心心永寂。师云。昨日晚间也有人恁么道。西云。道个什么。师云。不知。西云。请师说。师以拂子蓦口打。西便出。师告大众云。顶门上着一只眼
　　
　　福溪和尚。僧问。古镜无瑕时如何。师良久。僧云。师意如何。师云。山僧耳背僧又举前问。师云。犹较些子。僧问。如何是自己。师云。尔问什么。僧云。岂无方便去也。师云。尔适来问什么。僧云。得恁么颠倒。师云。今日合吃山僧手里棒。僧问。缘散归空空归何所。师云。某甲。僧云喏。师云。空在何处。僧云。却请师道。师云。波斯吃胡椒
　　
　　洪州水老和尚。初问马祖。如何是西来的的意。祖乃当胸蹋倒。师大悟。起来抚掌呵呵大笑云。大奇百千三昧无量妙义。只向一毛头上便识得根原去。便礼拜而退。师住后告众云。自从一吃马师蹋。直至如今笑不休。有僧作一圆相。以手撮向师身上师乃三拨。亦作一圆相却指其僧。僧便礼拜师打云。遮虚头汉。问如何是沙门行师云。动则影现觉则冰生。问如何是佛法大意。师乃拊掌呵呵大笑。凡接机大约如此
　　
　　浮杯和尚。有凌行婆来礼拜师师与坐吃茶。行婆乃问云。尽力道不得底句。还分付阿谁。师云浮杯无剩语。婆云。某甲不恁么道。师遂举前语问婆。婆敛手哭云。苍天中间更有冤苦。师无语。婆云。语不知偏正。理不识倒邪。为人即祸生也。后有僧举似南泉。南泉云。苦哉浮杯。被老婆摧折。婆后闻南泉恁道。笑云王老师犹少机关在。有幽州澄一禅客。逢见行婆乃问云。怎生南泉恁道犹少机关在。婆乃哭云。可悲可痛。禅客罔措。婆乃问云会么禅客合掌而退。婆云。徛死禅和如麻似粟。后澄一禅客举似赵州。赵州云。我若见遮臭老婆问教口哑却。澄一问赵州云。未审和尚怎生问他。赵州以棒打云。似遮个徛死汉。不打待几时。连打数棒。婆又闻赵州恁道云。赵州自合吃婆手里棒。后僧举似赵州。赵州哭云。可悲可痛。婆闻赵州此语。合掌叹云。赵州眼放光明照破四天下也。后赵州教僧去问婆云。怎生是赵州眼。婆乃竖起拳头。赵州闻乃作一颂。送凌行婆云
　　
　　　当机直面提　　直面当机疾
　　　报尔凌行婆　　哭声何得失　
　　
　　婆以颂答赵州云
　　
　　　哭声师已晓　　已晓复谁知
　　　当时摩竭国　　几丧目前机　
　　
　　潭州龙山和尚(亦云隐山)问僧。什么处来。僧云。老宿处来。师云。老宿有何言句。僧云。说即千句万句。不说即一字也无。师云。恁么即蝇子放卵。其僧礼拜。师便打之。洞山价和尚行脚时。迷路到山因参礼次。师问。此山无路阇梨向什么处来。洞山云。无路且置。和尚从何而入。师云。我不曾云水。洞山云。和尚住此山多少时邪师云。春秋不涉。洞山云。此山先住和尚先住。师云。不知。洞山云。为什么不知。师云。我不为人天来。洞山却问。如何是宾中主。师云。长年不出户洞山云。如何是主中宾。师云。青天覆白云。洞山云。宾主相去几何。师云。长江水上波。洞山云。宾主相见有何言说。师云。清风拂白月。洞山又问。和尚见个什么道理便住此山。师云。我见两个泥牛斗入海直至如今无消息。师因有颂云
　　
　　　三间茅屋从来住　　一道神光万境闲
　　　莫作是非来辨我　　浮生穿凿不相关　
　　
　　襄州居士庞蕴者。冲州衡阳县人也。字道玄。世以儒为业。而居士少悟尘劳志求真谛。唐贞元初谒石头和尚忘言会旨。复与丹霞禅师为友。一日石头问曰。子自见老僧已来日用事作么生。对曰。若问日用事即无开口处。复呈一偈云
　　
　　　日用事无别　　唯吾自偶谐
　　　头头非取舍　　处处勿张乖
　　　朱紫谁为号　　丘山绝点埃
　　　神通并妙用　　运水及般柴　
　　
　　石头然之曰。子以缁耶素耶。居士曰。愿从所慕遂不剃染。后之江西参问马祖云。不与万法为侣者是什么人。祖云。待汝一口吸尽西江水即向汝道。居士言下顿领玄要。乃留驻参承经涉二载。有偈曰
　　
　　　有男不婚　　有女不嫁　　大家团栾头
　　　共说无生话　
　　
　　自尔机辩迅捷诸方向之。尝游讲肆随喜金刚经。至无我无人处。致问曰。座主既无我无人。是谁讲谁听。座主无对。居士曰。某甲虽是俗人粗知信向。座主曰只如居士意作么生。居士乃示一偈云
　　
　　　无我复无人　　作么有疏亲
　　　劝君休历坐　　不似直求真
　　　金刚般若性　　外绝一纤尘
　　　我闻并信受　　总是假名陈　
　　
　　座主闻偈欣然仰叹。居士所至之处老宿多往。复问酬皆随机应响。非格量轨辙之可拘也。元和中北游襄汉随处而居或凤岭鹿门。或廛肆闾巷。初住东岩后居郭西小舍。一女名灵照。常随制竹漉篱令鬻之以供朝夕。有偈曰
　　
　　　心如境亦如　　无实亦无虚
　　　有亦不管　　无亦不居　　不是贤圣
　　　了事凡夫　　易复易　　即此五蕴有真智
　　　十方世界一乘同　　无相法身岂有二
　　　若舍烦恼入菩提　　不知何方有佛地　
　　
