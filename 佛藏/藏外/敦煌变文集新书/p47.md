<!-- { "loadSidebar": true } -->
　　后经数日，净能见大内一宫人，美貌殊绝，每见帝宠。净能遂归观内，画一道符，变作一神。神人每至三更，取内人来于观内寝，恰至天明，却送归宫。日来月往，已经半年，美人昏似醉，都不觉知。忽奏皇帝曰：「今有孕，惟候其产难，不敢不奏。」皇帝闻奏，当知即是净能作法，令人取之。便令美人勿说于人。皇帝诏高力士商量，拟于大殿内杀净能。净能于观内早知之。皇帝为（谓）高力士曰：「叶净能移山覆海，变动乾坤，制（制）约宇宙，升虚空而自在，变化无难，朕拟杀之，恐将难矣；卿有何计，与朕杀之？」力士奏曰：「叶净能升云来往，皆用符录之功，今因大殿内设计欲谋杀之，净能何以得知。陛下但诏净能上殿赐座，殿后蜜（密）排五百口剑，陛下洋洋问法，净能道法之次，洋洋振龙威，臣闇点号，五百人一时攒剑上殿，而必杀之。」皇帝曰：「其计甚善。」力士既奉进言，遂于金吾杖（仗）取五百人及剑，悉如雪霜，伏于殿后，不令人知。皇帝遂诏净能；〔净能〕早知伏杀殿后，都不为事。既至殿前，皇帝赐坐，说其道法。皇帝曰：「便有何法？」净能知皇帝福（逼）问述（术）法，其数极多。「陛下欲拟遍问之，卒无理尽，臣所见只可如斯！」皇帝问（闻）净能奏，悖然作色，大怒龙威。高力士便遣五百人，一时上殿，拟斩净能。〔净能〕见五百人拔剑上殿，都不忙惧，对皇帝前缓步徐行，「吾亦不将忙矣！」五百人一时举剑，俯临净能；净能思心作法，即变身入殿柱中，莫睹踪由。皇帝惊忙，遶柱数匝看之。连声便唤：「天师！天师！朕无此意，高力士起此异心，幸愿天师察朕成（诚）素。」净能于柱内奏曰：「本愿尽陛下一世，谁知陛下中道起此异心！」皇帝遂遣高力士把剑削柱看之。高力士奏（奉）敕削柱。其柱约一半已上，转起分明，全无净能踪由。净能柱内又奏：「臣且归大罗天去也！」皇帝与高力士见一条紫气，升空而去。皇帝追悔不及。朝庭将相皆言皇帝（匆匆）纳力士之〔□〕，致使天师不住人间，却归于上界，盖非净能之过矣。

　　皇帝自此之后，日夜思慕，寝食不安。旬日之间，中使蜀川一百余里已来，忽见净能缓步徐行。净能见使人，高声便唤使人且住。使人闻唤，下马离鞍，向前礼拜，问天师且去，「来日圣宫（躬）万福，」天师（使人）曰：「何得至此间？」净能曰：「我要归大罗宫去。来日，不及辞皇帝。使人与净能传语启陛下，净能在路，不及修表，伏惟陛下照察。若欲得与臣再相见，须待海竭河枯，山移地没。」言讫，倾（顷）刻之间，并不相见。其使人遂归赴阙庭，见皇帝先〔奏〕其蜀川事由。后奏臣从剑南回日，去蜀川一百里路，逢叶净能缓步徐行，唤臣传奏陛下：「来日，不及辞陛下。兼缘在路，不及修表。陛下若欲得相见，须待山移地没，海竭河枯。令臣口奏，不敢不奏。」皇帝闻净能附使人所奏，临殿而望蜀川，满目流泪而大哭曰：

　　「朕之叶净能　世上无二　道教精修　清虚玄志　练（炼）九转神丹　得长生不死　伏（服）之一粒　较量无比　元始太一神府（符）　印能运动天地　要五曹唤来共语　呼五岳随手□使　造化须移则移　乾坤要止则止　亦能苻（扶）朕月宫观看　伏向蜀□（川）游戏　朕兴异心　干戈伦矣　呼之上殿　都无志畏　问之道术　奏言无比　锋刀遍身　投形柱里　相之无处　宁知其意　剑南使回　他早至彼　令传口奏　能存终始　朕实辜卿　愿卿知意　遥望蜀川　空留双泪　开辟已来　一人而已　与朕标题　烈（列）于清（青）史」

　　叶净能诗

一、孔子项托相问书

　　昔者夫子东游，行至荆山之下，路逢三个小儿。二小儿作戏，一小儿不作戏。夫子怪而问曰：「何不戏乎？」小儿答曰：大戏相煞，小戏相伤，戏而无功，衣破里空。相随掷石，不〔如〕归舂。上至父母，下及兄弟，只欲不报，恐受无礼。善思此事，是以不戏，何谓怪乎？
　　项托有相，随拥土作城，在内而坐。夫子语小儿曰：「何不避车？」小儿答曰：昔闻圣人有言：上知天文，下知地里（理），中知人情，从昔至今。只闻车避城，岂闻城避车？」夫子当时无言而对，遂乃车避城下道。遣人往问：「此是谁家小儿？何姓何名？」小儿答曰：「姓项名托。」

　　夫子曰：「汝年虽少，知事甚大。」小儿答曰：「吾闻鱼生三日，游于江海；兔生三日，盘地三亩；马生三月，（趁）及其母；人生三月，知识父母。天生自然，何言大小！」

　　夫人问小儿曰：「汝知何山无石？何水无鱼？何门无关？何车无轮？何牛无犊？何马无驹？何刀无环？何火无烟？何人无妇？何女无夫？何日不足？何日有余？何雄无雌？何树无枝？何城无使？何人无字？」小儿答曰：「土山无石，井水无鱼，空门无关，轝车无轮，泥牛无犊，木马无驹，斫刀无环，萤火无烟，仙人无妇，玉女无夫，冬日不足，夏日有余，孤雄无雌，枯树无枝，空城无使，小儿无字。」

　　夫子曰：「善哉！善哉！吾与汝共游天下，可得已否？」小儿答曰：「吾不游也。吾有严父，当须侍之；吾有慈母，当须养之；吾有长兄，当须顺之；吾有小弟，当须教之。所以不得随君去也。」

　　夫子曰：「吾车中有双陆局，共汝博戏如何？」小儿答曰：「吾不博戏也。天子好博，风雨无期；诸侯好博，国事不治；吏人好博，文案稽迟；农人好博，耕种失时；学生好博，忘读书诗；小儿好博，苔挞及之。此是无益之事，何用学之！」

　　夫子曰：「吾与汝平却天下，可得已否？」小儿答曰：「天下不可平也，或有高山，或有江海，或有公卿，或有奴婢，是以不可平也。」

　　夫子曰：「吾以汝平却山高，塞却江海，除却公卿，弃却奴婢，天下荡荡，岂不平乎？」小儿答曰：「平却高山，兽无所依，塞却江海，鱼无所归；除却公卿，人作是非；奕却奴婢，君子使谁？」

　　夫子曰：「〔善哉！善哉〕！汝知屋上生松，户前生苇，床上生蒲，犬吠其主，妇坐使姑，鸡化为雉，狗化为狐，是何也？」小儿答曰：「屋上生松者是其椓（椽），户前生苇者是其箔，床上生蒲者是其席。犬吠其主，为傍有客；妇坐使姑，初来花下也。鸡化为雉，在山泽也；狗化为狐，在丘陵也。」

　　夫子语小儿曰：「汝知夫妇是亲，父母是亲？」小儿曰：「父母是〔亲〕。」夫子曰：「夫妇是亲。生同床枕，死同棺椁，恩爱极重，岂不亲乎？」小儿答曰：「是何言与！是何言与！人之有母，如树有根；人之有妇，如车有轮。车破更造，必得其新；妇死更娶，必得贤家。一树死，百枝枯；；一母死，众子孤。将妇比母，岂不逆乎？」

　　小儿却问夫子曰：「鹅鸭何以能浮？鸿鹤何以能鸣？松柏何以冬夏常青？」夫子对曰：「鹅鸭能浮者缘脚足方，鸿鹤能鸣者缘咽项长，松柏冬夏常青〔者〕缘心中强。」小儿答曰：「不然也！虾蟆能鸣，岂犹咽项长？龟鳖能浮，岂犹脚足方？胡竹冬夏常青，岂犹心中强？」夫子问小儿曰：「汝知天高几许？地厚几文？天有几梁？地有几柱？风从何来？雨从何起？霜出何边？露出何处？」小儿答曰：「天地相却万万九千九百九十九里，其地厚薄，以天等同，风出苍吾（梧），雨出高处，霜出于天，露出百草。天亦无梁，地亦无柱，以四方云，而乃相扶，故与为柱，有何怪乎？」

　　夫子叹曰：「善哉！善哉！方知后生实可畏也。」

　　夫子共项托对答，下下不如项托；夫子有心煞项托，乃为诗曰：

　　孙景悬头而刺股，匡衡凿壁夜偷光，
　　子路为人情好用（勇），贪读诗书是子张。
　　项托七岁能言语，报答孔丘甚能强。
　　项托入山游学去，叉手堂前启娘娘；
　　「百尺树下儿学问，不须受记有何方。」
　　耶娘年老惛迷去，寄他夫人两车草；
　　夫子一去径年岁，项托父母不承忘。
　　取他百束将烧却，余者他日餧牛羊。
　　夫子登时却索草，耶娘面色转无光，
　　当时便欲酬倍价，每束黄金三锭强。
　　金钱银钱总不用，婆婆项托在何方？」
　　「我儿一去经年岁，百尺树下学文章。」
　　〔夫子当时文（闻）此语，心中欢喜倍胜常〕。
　　夫子乘马入山去，登山蓦领（岭）甚分方，
　　树树每量无百尺，葛□交脚甚能长。
　　夫子使人把锹，□着地下有石堂：
　　一重门里石师子，两重门外石金刚，
　　入到中门侧耳听，两伴读书似雁行。
　　夫子拔刀撩乱斫，其人两两不相伤：
　　化作石人总不语，铁刀割截血汪汪。
　　项托残去犹未尽，回头遥望启娘娘：
　　将儿赤血□盛着，擎向家中七日强。」
　　阿娘不忍见儿血，擎将写（泻）着粪□（堆）傍。
　　一日二日竹生根，三日四日竹苍苍，
　　竹竿森森长百尺，节节兵马似神王。
　　弓刀器械沿身带，腰间宝剑白如霜，
　　二人登时却觅胜，谁知项托在先亡。
　　夫子当时甚惶怕，州悬（县）分明置庙堂。

　　孔子项托相问书一卷

变文集附录一　小儿论

