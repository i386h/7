<!-- { "loadSidebar": true } -->
　　昔有焦华〔者〕至孝，长安人也。汉末时，〔为〕尚书左仆射。其父身上患□，焦华甚有孝心，侍养父母，衣冠不解，昼夜忧心，恐惧所及。其父困患，华归家曰：「兄弟二人，父若不差，身死地下，谁当事父？」父曰：「汝身长娇能非轻，不可绝其后嗣，汝更勿言。比来梦恶，定知不活，闻我精好之时，汝等即报内外诸亲，在近者唤取，将与分别。」华问父曰：「患来梦恶何事？」父曰：「吾梦见天人下来取我，语曰：『汝欲得活，时得瓜食之一顿，即活君也。而不得瓜食之，不经旬日，终须死矣。』今十二月非时，何由可得众食，是故知死。」华闻此语，气咽含悲，食饮不下，声塞顿绝。乃至十日，后始更苏。梦见神唤焦华，汝有孝心，上感于天，天使我送众一双与汝来，君宜领取，与父充药。华遂梦中跪拜而受众。梦觉，即于手中有众一双，香气满室，而奉其父，父得众食，其病得差。故语云：仲冬思众告焦华，父得食之。凡人须有善心，孝者天自吉之。事出史记。

　　昔皇（黄）帝时，有榆（俞）附者，善好良医，能回丧车，起死人。榆附死后，更有良医。至六国之时，更有扁鹊。汉末，开肠□，洗五脏，劈脑出虫，乃为魏武帝所杀。

　　昔有扁鹊，善好良医，游行于国。闻虎（虢）君太子患，死已经八日，扁鹊遂请入见之，还出语人曰：「太子须（虽）死，犹故可活之。」虢君闻之，遂唤扁鹊，入活太子，遂还得活。虢君大悦，即赐金银宝璧与鹊，鹊辞而不受。虢君曰：「今活吾子，即事不违，乃不取受者，何也？」鹊曰：「太子命故未尽，非臣卒能活得。」遂不受之去也。

　　昔有管辂，字公明，善好良才。尔时六月中旬，行过平原，见一年少，始可十八九矣，在道南刈麦，然管辂嗟叹而过。其年少问老人曰：「何以嗟叹？」管辂复问年少曰：「汝姓何字谁？」年少对曰：「姓赵名颜子。」〔公明〕曰：「向者更无余事，直以怜卿好年少，明日午时忽然卒死，是故嗟叹也。」颜子问曰：「丈人岂非管辂！」曰：「我是。」颜子即叩头，随逐乞命。管辂曰：「命在于天，非我能活。〔卿且去〕，宜急告父母知，莫令□□（匆匆）。」颜子于是归家，速告父母。父母得此语已，遂即乘马奔趁，行至十里趁及。遂拜管辂，谘请之曰：「〔小〕儿明日午时将死，〔管圣如〕何忧怜，方可救命。」管辂曰：「君但且还家，备觅麋鹿脯一斤，清酒一，明日午时克（刻）到君家，方始救之，未知得否？」其父遂即还，备觅酒脯而待之。管辂明日于期即至，语颜子曰：「卿昨日刈麦地南头大桑树下，有二人樗蒲博戏，今〔卿〕将酒脯往其处酌合里置脯，往其处酌，他自取之，若借问于卿嗔怒，〔但向拜之，慎勿言，其中有一人救卿〕，吾在此专待卿消息。」颜子行管辂之言，即将酒脯到大桑树下，乃见二人博戏，前后欲休，侍从非常。颜子遂酌酒与之，其人得酒即饮，贪博戏不看。饮酒欲尽，博戏欲休，北边坐人，举头见颜子，忽然大努（怒）曰：「小人，我遣你早去，因何违他期日！如午时不去，何由态（能）仍酌我酒来。」颜子再拜，不敢更言。南边坐人语北边坐人曰：「凡吃人一食，惭人一色，吃人两食，与人着力。朝来饮他酒脯，岂可能活取此人！」北边坐人曰：「文案已定，何由可改。」南边坐人曰：「暂借文书看之。」〔此年始十九，易可改之〕。把笔颠倒句着，语颜子曰：「你合寿年十九即死，今放你九十合终也。」〔自尔已来，世间有行文书颠倒者，即乙复〕，因斯而起。回到家，见管辂，始语颜子曰：「北边坐人是北斗，南边坐人是南斗。凡人受胎皆从南斗过，见一人生，无量欢喜。北斗注杀，见一人死，皆大欢喜，此之是也。」〔事出异勿（物）志。〕

　　昔齐景公夜梦见病鬼作二虫（虫）得病，着人遂向外国请医人秦瑗（缓）至齐国境内。景公夜梦见病鬼作二枚虫从景公鼻出，化作二童子，并着青衣，于景公床前而立，递相言语，秦缓者，大好良医，今来入齐境内，必杀我二人，共作逃避之计。有一童子不肯，〔曰〕：「天遣我等取景公，如何走去。你居膏□（肓）之上，我居膏肓之下，针灸所不能及，医药所不能至，此是禁穴，纵秦缓至，能奈我何。」其二童子，还化作二虫，从景公口入肠中。梦觉，即知死矣。不经旬日，秦缓到来，遂与景公体（候）脉，良久，语景公曰：「病不可治也。何为？缘病鬼在膏肓之上，膏肓之下，此是禁穴，针灸所不能及，医药所不能至，必死矣，无知（可）奈何。」景公曰：「一如朕梦。」遂不治之。后加重赠，以礼发遣。秦缓去后，经三日便死。事出史记。

　　昔有刘安者，河间人也。年少时得病死，经七日而乃复苏。帝命然得归，遂能善卜。与人占之，上（尚）犹知未来之事，万不失一。河间有一家，姓赵名广，枥上有一白马，忽然变作人面，其家大惊怕，往问先生刘安。安曰：「此怪大恶，君须急速还家，去舍三里，披发大哭。」其家人大小闻哭声，并悉惊怖，一时走出往看。合家出后，四合瓦舍，忽然崩落，其不出者，合家总死。广于后更问〔刘安曰：「是何灾异也。」安曰：「无他〕，公堂舍西头壁下深三尺，有三个石龙，今日灾祸已过，慎莫发看，发看必令人贫矣。若不发看，后克富贵，此是神龙〔也。」而〕广不用刘安之言，遂发看之，有一赤物大如屋椽，冲突出去上天。其后广家大贫困，终日常行乞食而活生命。事出地理志。

　　昔有辛道度者，陇西人也。在外游学，来至雍州城西五里，望见四合瓦舍赤壁白柱，有青衣女郎在门外而行。道度粮食乏尽，饥渴不济，遂至门前乞食。语女郎曰：「我是陇西辛道度，游学他方，粮食乏尽，希望娘子为道度向主人传语，乞觅一餐。」女子遂入告女郎，且说度语，报知女郎。女郎曰：「此人既远方学问，必是贤才，语客入来，我须见之。」女子还出迎来，然道度趋蹡而入，已至合门外，觉非生人，辞欲却出，遂不敢还，即却入见秦女。女郎相拜讫，度遂令西床上坐，女即东床上坐，遂即供给食饮。女郎即谘度曰：「我是〔秦〕文王女，小遭不幸，无夫独居，经今廿三年，在此棺圹之中，今乃与君相逢，希为夫妇，情意如何？」度遂乃数有辞相问，即为夫妇之礼。宿经三日，女郎语度曰：「君是生人，我是死鬼，共君生死路殊，宜早归去，不能久住。」度曰：「再宿一夜而稠（绸）缪，今日以何分别，将何凭为信记？」女郎遂于后床上，取九子鹿（簏）中开取绣花枕，价值千金，与度为信。其簏中更有一金枕，〔度是生人，贪心金枕，乃不肯取绣枕，欲得金枕〕。女郎曰：「金枕是我母遗赠之物，不忍与君。」度再三从乞金枕，女郎遂不能违，即与金枕为信。还遣青衣女子二人，送度出门外。忽然不见瓦舍，唯见大坟巍巍，松柏参天，度慌怕，冲林走出墓外。看之，怀中金枕仍在。遂将诣〔秦〕市卖之。其时正见秦文王夫人乘车入市观看，遂见金枕，识之。问度曰：「何处得之？」度与实言答之。夫人遂即悲泣，哽咽不能〔自〕胜。发使遂告秦王。王曰不信，遂遣兵士开墓发棺看之。送葬之物，事事总在，惟少金枕。解缚看之，遂有夫妇行礼之处。秦王夫妇然后始欢喜，叹曰：「我女有圣德通于神明，乃能与生人通婚，真是我女夫。」遂封度为驸马都尉，劳赐以玉帛车马侍从，令还本乡。因此已来，后人学之，国王女夫名为驸马，万代流传不绝。事出史记。

　　昔有侯霍，〔白马县人也〕，在田营作，闻有哭声，不见其形，经余六十日。秋间因行田，露湿难入，乃从畔上褰衣而入至地中，遂近畔边有一死人髑髅，半在地上，半在地中，当眼匡里一枝禾生，早以欲秀。霍愍之，拔却，其髑髅，与土拥之，遂成小坟。从此已后，哭声遂即绝矣。后至八月，侯霍在田刈禾，至暮还家，觉有一人，从霍后行。霍急行，人亦急行；霍迟行，人亦迟行。霍怪之，问曰：「
　　君是何人，从我而行？」答曰：「我是死鬼也。」霍曰：「我是生人，你是死鬼，共你异路别乡，因何从我而行？」鬼曰：「我蒙君锄禾之时，恩之厚重，无物相报。知君未取妻室，所以我明年十一月一日，克定为君取妻，君宜以生人礼待之。」霍得此语，即忍而不言。遂至十一月一日，聚集亲情眷属，槌牛酿酒，只道取妻，本不知迎处。父母兄弟亲情怪之，借问，亦不言委由，常在村南候望不住，欲至晡时，从西方黄尘风云及卒雨来，直至霍门前，云雾闇黑，不相睹见。霍遂入房中，有一女子，年可十八九矣，并床褥毡被，随身资妆，不可称说。见霍入来，女郎语霍曰：「你是何人，入我房中？」霍语女郎曰：「娘子是何人，入我房中？」女郎复语霍曰：「我是辽西太守梁合龙女，今嫁与辽东太守毛伯达儿为妇。今日迎车在门前，因大风，我渐出来看风，即还家入房中，其房此（不）是君房？」霍曰：「
　　辽西去此五千余里，女郎因何共我争房？如其不信，请出门看之。」女郎〔惊起〕，出门看之，全非己之舍宅。遂于床后，取九子簏开看，遂有一玉版上有金字，分明云：「天付应合与侯霍为妻」。因尔已来，后人学之，作迎亲版通婚书出，因此而起。死鬼尚自报恩，何况生人。事出史记。

