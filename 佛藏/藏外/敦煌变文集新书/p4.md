<!-- { "loadSidebar": true } -->
　　父怜漏（编）草竹为马，母惜胭□黛染眉。
　　女即使闻周氏教，儿还教念百家诗。
　　算应未及甘罗贵，早被□常暗里追。
　　笄年弱冠又何移，渐渐颜高即可知。
　　（原文写至此止）
七、押座文（一）

　　善哉调御大觉世尊，四智圆光三明具足，
　　百亿化形如月影，万类分身度有情。
　　只为慈悲愍念多，现八相人闻（间）成正觉，
　　先向鹿园（苑）谈四谛，后到灵山说一乘。
　　座中弟子信心人，旷劫轮回不植（值）佛，
　　今朝既能来法会，各各虔心合掌着，
　　经题名目唱将来。
　　（原文已完）

八、押座文（二）

　　佛世难遇，似忧（优）昙钵花，我辈得逢，似盲龟值木。
　　生死海中千万劫，转换从来多少身。
　　亿亿万劫数虽多，几度得逢佛出世。
　　必若当初逢着佛，争肯将身向者（这）里来，
　　纵缘心愿见慈尊，即渐拟求亲近去。
　　动说无边无量劫，日月时长大晒难，
　　见佛不是暂时间，百千万劫长时见。
　　欲得来生者个数，听文能不能，
　　能者便生渴仰心，似见世尊须一种。
　　乐者虔恭合掌（着），经题名字唱将来。
九、押座文（三）

　　作梵而唱
　　善哉大圣大慈尊，三世十方无数佛，
　　各愿乘花兼宝座，惟愿今朝降道场。
　　□边菩萨起慈心，拥护道场诸弟子，
　　大梵天王兼帝释，愿座（坐）祥云降碧空，
　　阎罗天子及将军，司命天曹诸官长，
　　罗剎夜叉恶鬼等，加被今朝受戒人。
　　山中有庙独孤魂，地土灵祇诸圣者，
　　更有河沙诸眷属，愿降慈悲入道场。
　　先亡父母及公婆，亡过父母及□（姊）妹，
　　愿降道场亲受戒，不堕三涂地狱中。
　　平生现在及尊亲，□愿合家无障难，
　　更愿座中诸弟子，清净身心戒品圆。
　　从兹发愿速修行，愿证菩提不退转，
　　今辰疑（拟）说甚深文，惟愿慈悲来至此。
　　听众闻经罪消灭，□证菩提法报身，
　　火宅忙忙何日休，五欲终朝生死苦。
　　不似听经求解脱，学佛修行能不能？
　　能者合掌虔恭着，经题名字唱将来。
　　念观世音菩萨三说此下受斋戒

一、长兴四年中兴殿应圣节讲经文

　　沙门△乙言：千年河变，万乘君生；饮乌兔之灵光，抱乾坤之正气。年年九月，彤庭别布于祥烟；岁岁重阳，寰海皆荣于嘉节。位尊九五，圣应一千。若非□（菩萨，下同）之潜形，即是轮王之应位。
　　累劫精修福惠（慧）因，方为人主治乾坤；
　　若居佛国名调御，来往神州号至尊。
　　徒（图）世界安兴帝道，要戈鋋息下天门。
　　但言日月照临者，何处生灵不感恩。
　　金秋玉露裛尘埃，金殿琼阶烈（列）宝台；
　　扫雾金风吹塞静，含烟金菊向天开。
　　金枝眷属围宸扆，金紫朝臣进寿杯；
　　愿赞金言资圣寿，永同金石唱将来。

　　经　皇帝万岁

　　以此开赞，大乘所生功德。谨奉上严尊号皇帝陛下。伏愿圣枝万叶，圣寿千春；等渤澥之深沈，并须弥之坚固。奉为　　念佛

　　皇后，伏愿常新令范，永播坤风。承万乘之宠光，行六宫之惠爱。

　　淑妃，伏愿灵椿比寿，劫石齐年。推恩之誉更言，内治之名唯远。然后愿君唱臣和，天成地平。峰（烽）烟息而寰海安，日月明而干戈静。　　念佛

　　适来都讲所唱经题，云仁王护国般若波罗蜜多经序品第一者：仁者，五常之首；王者，万国之尊；护者，圣贤垂休；国者，华夷通贯；般若即圆明智惠；波罗蜜多即超渡爱河；经者显示真宗。此即略明题目。然此经即释曰：大圣昔在灵山，召集十六大国王，拥从百千诸圣众。尔时有菩萨天子波期匿王，低金冠于海会众中，礼慈相于莲花台上。请宣十地，愿晓三空。希护国之金言，望安时之玉偈。于〔时〕世尊宣扬妙理，付嘱明君。远即成佛度人，近即安民治国。令行十善，以息三灾。心行调而风雨亦调，法令正而星辰自正。真风俗谛同行，而鱼水相须；王法佛经共化，而云龙契合。

　　意愿乾坤永宴清，净心求说志心听；
　　国中不忒雨风候，天上无亏日月星。
　　调御垂慈虽恳切，君王求法更丁宁；
　　如来与说安邦法，故号仁王护国经。
　　君王恳切礼花台，只望金言为众开；
　　惠日照摧心上恶，慈风吹散国中灾。
　　殷勤敢望慈尊许，悟解方应翠辇回；
　　未审此经何处说，甚人闻法唱将来。

　　经

　　将释此经，大科三段：第一，序分；第二，正宗；第三，流通。三分之中，且讲序分。序分之中，依佛地论，科为五种成就。如是我闻，信成就；一时两字，时成就；佛之一字，教主成就；住王舍城鹫峰山中，处所成就；与大比丘众千八百人俱，听众成就。且第一，如是我闻信成就者。如来说法，分付信心，或谈亿劫之因缘，动说河沙之功行。浅根难凑，深信方明。闻半偈而捐舍全身，求一言而祇供千载。若生信敬，方肯受持。信为入法之初机，智为究竟之玄术，亦如我皇帝翘心真境，志信空门。修持三世之果因，敬重十方之佛法。若不然者，曷能得每逢降诞，别启御筵。玉阶许坐于师僧，金殿高悬于□像。躬瞻相好，自爇香烟。都由一片之信心坚，方得半朝闻法坐。

　　大觉牟尼化有缘，亲宣护国向灵山；
　　万千徒众闻金偈，十六君王礼玉颜。
　　智惠宝舡希共上，菩提花树愿同攀；
　　不因有信君王请，争得经文满世间。
　　皇帝如今信敬开，每凭三宝□微灾；
　　君王听法登金殿，释道谈经宝台上。
　　寿等松椿宜闰益，福如东海要添陪；
　　直缘万乘君王信，天下师僧献寿来。

　　第二，一时两字时成就者。即世尊才说，徒众便闻，表能所之无差，显师资之一相。人心渴望，佛口宣扬，如春风至而花开，似秋水清而月见，亦如我皇帝每年应圣，特展花筵，表八宏逢时主之时，歌万乘应流虹之日。一声丝竹，迎尧舜君暂出深宫；数队幡花，引僧道众高升宝殿。君臣会合，内外欢呼。明君面礼于三身，满殿亲瞻于八彩。牛香苒惹，鱼梵虚徐。得过万乘之道场，亦是一时之法界。

　　佛每谈扬演大慈，人天随从愿除疑；
　　花中既礼端严相，耳里还闻甘露词。
　　佛以圣心观弟子，人将肉眼见牟尼；
　　直缘说听无前后，所以经文号一时。
　　风慢香烟满殿飞，人人尽有祝尧词；
　　君王乐引升龙座，释子宣来入凤□。
　　圣主净心瞻月面，凡人洗眼见尧眉；
　　每年此日闻佛道，也似经中号一时。

　　第三，解佛之一字者，即是第三教主成就也。娑婆教主，大觉牟尼，一丈六尺身躯，三十二般福相。圣凡皆仰，毁赞无摇，荡荡人天大道师，巍巍法界真慈父。亦如我皇帝万邦之主，四海之尊。入出公私尽礼瞻，卷舒贤圣皆何（呵）护。当时法会，四生调御为尊；今日道场，万乘君王为主。

　　当君法会佛为尊，解启清凉解脱门；
　　心镜毫光含日月，慈云法雨洒乾坤。
　　身过圣贤高低相，法契人天深浅根；
　　今朝法会帝王尊，不掩羲轩治化门；
　　普似云雷摇海岳，明如日月照乾坤。
　　慈怜解惜邦家本，雨露能滋草木根；
　　但即得居安乐者，根基全是圣人恩。

　　住王舍城鹫峰山中者，即第四处所成就也。佛宣护国，居在灵山。千重之翠巘摩天，百道之寒溪喷雪。莓苔斑较（班驳），斗锦缛之花纹，松桧交加，盘黑龙鳞之巨爪。山既高大，佛每经行。法王正坐于云岩，徒众来奔于烟树。亦如我皇帝每逢金节，回〔□〕彤庭，见天颜于上界宫前，排罪会于九重殿内。当时调御说经，居灵就（鹫）高山，今日君王听法，在龙宫宝殿。

　　巍巍佛相类金山，烦恼枯来万劫闲；
　　妙展慈悲安国界，巧将功德润人间。
　　心灯不碍千门照，智果长交万众攀；
　　欲说仁王护国法，鹫峰顶上见慈颜。
　　吾皇福德重如山，四海无尘心自闲；
　　圣应君临千载内，秋丰夏稔十年间。
　　禺（禹）汤道德应难比，尧舜仁慈稍可攀；
　　每到重阳僧与道，紫烟深处见龙颜。

　　与大比丘众千八百人俱者，第五眷属成就也。世尊行化，徒众相随。梵王帝释及龙神国主，天王兼士女端严，□（菩萨）拥从。如来头宝冠而足莲花，言悬河而心巨海。堂堂罗汉，落落真僧。两点眉头雪不消，一条帔上云长在。行随队仗，坐遶花台。如海涌于金山，若星攒于明月。亦如我皇帝圣枝万叶，皇祚千人，出乃百壁（辟）欢忻，入则六宫瞻敬。后妃公主，俳佪于日月光中；太子王孙，围遶于銮舆影里。几生修种，多劫因缘。佛即有菩萨声闻，王乃有金枝玉叶。

　　每遇慈尊转法轮，圣贤违（围）遶紫金身；
　　慈风解熟修来果，甘露能清忘（妄）起尘。
　　山似翠屏擎殿阁，佛如明月统星辰；
　　直缘宿世修行到，方得长随□漏人。
　　皇帝临干海内尊，圣枝承雨露唯新；
　　宫围（闱）心似依冬月，文武班如拱北辰。
　　舜殿徘徊千岁主，尧天庥荫万重亲；
　　总因多劫因缘会，方得长时近圣人。

　　臣闻：即知佛语为经，王言成敕。经若行而舍凡成圣，敕若行而远肃迩安。王恩及士品功（工）商，佛惠布龙天释梵。佛心清净，令神通之者度人；王意分明，遣忠孝之臣佐国，当时佛会，已明四品之团圆；今日王宫，亦兴五教之成就。

　　法会因缘及帝宫，五教成就事应同；
　　佛经是处皆尊重，王敕何人不敬崇。
　　解禀宪章除祸患，能依法语证神通；
　　若非皇帝心如佛，释子争能到此中。

　　所以宋明帝谓求那跋摩曰：「弟子常欲斋戒不煞，迫以身侚物，不获从志。法师何以教之？」

　　宋帝藏疑未决开，问宣释子向瑶阶；
　　难行王道知无傥（党），每虑慈心尚有乖。
　　抵我国章难断煞，处他王位不能斋；
　　今朝敢请高僧说，一语分明醒我怀。

