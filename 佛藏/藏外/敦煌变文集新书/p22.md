<!-- { "loadSidebar": true } -->
　　子胥为臣志节，恒怀匪懈之心；夙夜兢兢，事君终无二意。言不伤气，语乃和光。遐迩诜诜，官寮济济。天兵不动，征马停鞭，四塞归临，八方安怗。祸乱不作，灾害不兴，百姓欢忻，歌谣满路，同于尧舜之年。咸云我皇有感，圣日巍巍，干□（坤）再明。子胥治国一年，风不鸣条，雨不破块。治国二年，仓库盈益，天下清太（泰），吏绝贪残，官寮息暴。治国三年，六夷送款，万国咸投。治国四年，感得景龙应瑞，赤雀咸（衔）书，芝草并生，嘉和（禾）合秀。耕者让畔，路不拾遗。三教并兴，城门不闭。更无呼唤，无摇（徭）自活。子胥治国五年，日月重明，市无二价，猫鼠同穴，米麦论分，牢狱无囚。竞说君臣道合，远近宣赞，愧贺（荷）仵相之功。百姓皆诣子胥之门。「愿与仵相为兵伐楚。」子胥见勇夫投募，不敢自专。遂启吴王：「臣是小人，滥蒙恩宠，功效未立，何敢兴心；自度无堪，终当不敢。」吴王报曰：「朕闻养子备老，积行拟衰。去岁拟遣相雠，虑恐雠心未发。比年清太（泰），皆是仵相之功。今不雠冤，何名孝子！朕国兴兵伐楚，正合其时。」敕召国内勇夫，乃与仵相雠报。敕召曰：「仵相父兄，枉被平王诛戮，今欲征发天兵讨楚，召募效力之人。如有判（拼）命相随，火急即须投募。先赐重赏勋禄，不轻有此。骁列之夫，速来所次陈牒。」敕既行下，远近咸知，各悉投名，争前应募。兵部简练，选试诠量。勇冠三军，决胜千里。亦有挠关弄木，手把方梁，抱石跳空，弓弯七札。榜示七日，募得九十万精兵。赏排借绿，各赐千段。所由将过城外，排立雁行。吴王既见战卒，列在城南，便即慰劳战士。吴王问子胥曰：「今欲伐楚，可用几兵？」子胥启吴王曰：「且须万兵。」吴王曰：「万兵不少以不？」子胥曰：「臣闻一人判死，百人不敌；百若齐心，横行天下。」吴王曰：「不然，但将九十万人，始可相伐。」吴王即立子胥为元帅大将军行兵节度。上承天子之教，为父报雠侠冤。于是广杀牛羊，城南宴设。酒有千斛，肉乃万斤，一概均分，食无高下。吴王出城送子胥：「卿但努力，谨慎前路，天道相饶，雠心必宄（究）。朕亦无忧于国，卿亦不负幽魂。事了早还，莫令忧虑。」子胥启吴王曰：「臣今将兵讨楚，必称所心。愿陛下莫虑愁心，远念臣之逞（程）路。计亦不远旬月中间，事了回兵，自当死谢！」子胥辞王以（已）了，便即征发天兵。四十二面大鼓笼天，三十六角音声括地，傍震百里山林，隐隐轰轰。搦生手（先）锋，乃先踏道。阵云铺于四面，遍野声满平原，铁骑磊落已（以）争奔，勇夫生宁（狰狞）而竞透。飞腾千里，恰似鱼鳞；万卒行行，犹如雁翅。长枪排□，直竖森森，□天屑角，对掌开弦，弯弯如写月。白旌落雪，战剑如霜，弩发雷奔，抽刀剑吼。将军告令，水楔（泄）不通，大总管出教严咛，飞鸟难度。兵马浩浩澣澣，数百里之交横，金甲□胧，银鞍焕烂，腾踏山林，奔波闹乱。胡菟（狐兔）怕而争奔，惊龙蛇而竞窜。

　　将军马上卓红旗，兵士各各依条贯，
　　先锋踏道疾如风，即至黄河东北岸。
　　先锋引道路奔腾。

　　排批舟船，横军渡水，所由修造，扑水蓬飞。兵马既至江头，便须宴设兵士。军官食了，便即渡江。属风浪静，山林皎亮，日月贞明，雾卷青天，云归沧海。直为人多手众，至晓即至江西。子胥告令军兵，大须存心捉搦，此是平王之境，未曾谙悉山川，崄隘先登，远致虞候；长巡子将，绞略横行。傔奏（走）偷路而行，游奕经余一月，行逞（程）向尽，欲至楚邦。楚王不幸早亡，立太子昭王，知其军国。昭王闻子胥兵马欲至，遂乃征发天兵。简练骁雄五戎之士，多赐绢帛，广立功勋。楚国土旷人稠，遂即兴兵百万，□毒（旗纛）敌（蔽）日，衣甲漫天，列阵横行，拟共子胥交战。城上修营战格，门门格立，抛车更伏，作冶镕铜。四面多安擂木，兵马具备，力敌万夫。昭王统领勇夫，遂与吴军相击。子胥乃布兵列阵，一似鱼鳞，跋罗回吼唤，三声大鼓，扬名即发。列千军于楚塞，布万阵于黄池。须臾锋剑交横，抽刀剑吼，枪沾汗血，箭下獐狂。尘土张天，铁马嘶灭，一死一进，唯努唯前，各办杀心，终无退意。西军大败，遍野横尸，干戈不得施张，人马重重相厌（压）。子胥十战九胜，战士不失一兵。昭王见兵被杀，怕惧奔走入城。子胥遂后奔驰，状如蓬飞扑火。吴军随后即趁，恰似风云一向，摩灭楚军，状似热汤拨雪。子胥摇鞭语昭王曰：「你父平王，至当无道，与子娶妇，自纳为妃。忠臣谏言，遂被诛戮；佞臣谄乱，却赐封侯。杀我父兄，枉死伤苦，今乃报雠父罪，即当快吾心意。吾今欲食汝心，将为不足；纵使万兵相向，未敌我之一身。今取你父骸骨，及你生身，祭我父兄灵魂始得。」昭王怕惧之心，遂即白旛降伏。吴军大叫，直入楚城，寻逐昭王，烧其宫殿。昭王弃城而走，遂被仵相擒身，返缚昭王。「你父坟陵，今在何处？」昭王启子胥曰：「我父平王，已从物化，负君之罪，命处黄泉。事既相当，身从脔割，父愆子替，何用尸骸！请快雠心，任从斧越（钺）。」昭王被考，吃苦不前，忍痛不胜，遂即道父之墓所。子胥捉得魏陵，脔割捥取心肝，万斩一身，并诛九族。子胥唤昭王曰：「我父被杀，弃掷深江。」遂乃偃息停流，取得平王骸骨。并魏陵昭帝，并悉总取心肝，行至江边，以祭父兄灵曰：「小子子胥，深当不孝，父兄枉被杀戮，痛切奈何！比为势力不加，所以蹉跎年岁。今还杀伊父子，弃掷深江，奉祭父兄，惟神纳受。」子胥祭了，发声大哭，感得日月无光，江河混沸。忽即云昏雾暗，地动山摧。兵众唅啼，人伦凄怆，鱼龙饮气（泣），江水不潮，涧竭泉枯，风尘惨列（烈）。子胥祭了，自把剑结恨之深，重斩平王白骨。其骨随剑血流，状似屠羊。取火烧之，当风扬作微尘。即捉剑斩昭王，作其百段，掷着江中，鱼鳖食之，还同我父。子胥寻觅父兄骸不得，立树乃作父兄，于今见在亳州境内东南一百廿里有余，后世莫知，今城父悬（县）是也。

　　子胥收兵却返，拟伐梁郑二邦。作书与郑王曰：「楚平王无道，枉诛我父兄；子尚是君之臣，如何不与设计，遂与楚王遣死，以君贱臣，雠灭楚王，回兵讨郑。」郑王得信，忙怕异常，莫知何计。即欲兴兵相敌，虑恐士卒不胜。遂召秘略之人：「止得吴军兵者，分国共治，更赐千金。」及有鱼人之子，遂即应募投名。「臣能止得吴军，不须寸兵尺剑，唯须小船一只，棹椑一枚，鲍鱼一双，麦饭一讴（瓯），美酒一榼，放在城东水中，臣自有其方法。」郑王依语，即觅船等，送在水中。鱼人拨棹长歌，乘船游戏。其郑王闭却城西门，城头遥看，设何方计，却得吴军。子胥兵马，欲至郑国三十余里，先遣健儿看郑国有几许兵马相敌。行至郑国，四城门闭。又行至城东门外，池水中唯独有一人，乘漏盖船，口唱歌而言曰：「芦中一人，莫非穷事（士）乎？我有美酒一榼，鱼肉五斤，饼有十播，饭有一罐，请来就船而食。

　　凶即请自当，吉则知吾意，
　　傥若事明君，荣华取富贵。
　　忽尔事相当，愿勿生遗弃。」

　　其将闻船人此语，遂即却回，至子胥边具说船人之语。子胥闻此语已，即知是船人之子，子胥欢□，「我有冤雠，至当相灭，因他得活，岂得孤（辜）恩！富贵忘贫，黄天不助；有恩不报，岂成人也！有恩若报，风流如（儒）雅。」子胥控马笼鞭，就水抱得小儿，拍搦悲啼吊问：「汝父沈溺深江，荼毒奈何奈何，愿子莫怀雠恨！」郑王怕惧，乃出城迎拜子胥，向前言曰：「臣闻将军雠冤得达，□贺快哉！臣今死罪有余，乞存草命。」子胥报郑王曰：「兄事于君，君须藏掩，曲取平王之意，送往诛身，兄既身亡，君须代命。」郑王曰：「远使将书，云舍慈父之罪，臣不细委知，遣往相看。为言旬月即还，不知平王诛戮。臣今合死，惬意无言。大将军得充雠心，灭其宗庙，快哉踊跃，□贺不胜！伏愿宽恩，乞存活路。」船人启言：「大将军！我被郑王召募，被吴军来伐，能却得吴军兵者，赐金千斤、封邑万户。我既贪他重赏，其意如何？」子胥曰：「君不索吾身命，由自与之，取赏却兵，敢相违负！」子胥见鱼人劝谏，遂即适（释）放郑王。郑王欢□，乃索酒食如山，三日三夜，供承吴军兵马。子胥遂策（册）鱼人之子为楚帝。楚郑二邦，并乃太平。

　　即发天兵，讨伐梁帝。梁王闻吴军欲至，遂杀牛千头，烹羊万口，饮食堆如山岳，列在路边，帐设铺施。吴军即至，梁王肘行膝步，拜谢子胥：「伏愿宽恩，乞存活路。今闻将军伐楚，臣等□贺不胜。遥助快哉，深加踊跃。」子胥报曰：「我缘急事，不能设计相留，怀恨于君，故来相伐。」子胥见酒食列在城南，乃问梁王。梁王启大将军曰：「此酒食可供将军兵事（士）。」子胥既见此言，即令兵众饱食。兵事食讫。其兵吃食饱足，精神踊跃，启子胥言曰：「得他一食，惭人一色；得他两食，谢他不足。」兵将咸言：「大将军！此语快哉，莫伐梁王。」子胥心口思量：「我有冤雠，端心相灭，因他得活，岂得孤恩。」乃舍梁王之罪，语以（已）进发。乃收天兵，行至颍水河傍，仰面向天叹而言曰：「我昔逃逝至此，遂从女子求餐；其女亦不相违，抱石投河而死，今日更无余物，报女子之恩。」一依生存之言，遂取百金投颍水。子胥祭曰：

　　「我昔逃逝入南吴，在路相逢从乞食，
　　惭君与我一中餐，抱石投河而命极（殛）。
　　自从分别岁年多，朝朝暮暮长相忆，
　　念君神识逐波涛，游魂散漫随荆棘。」
　　语已含啼而启告，「冥灵幸愿知怀抱，
　　既能贞质透河亡，黄泉能莫生惸嗟！
　　幽冥路隔不相知，生死由来各异道，
　　更无余物奉于君，唯取百金相殡报。」

　　子胥祭祀讫，回兵行至阿姊家，捉到两个外甥子安子永，兀（髡）其头，截其耳，打却前头双板齿。「我昔逃逝从乞食，捉我欲送楚平王。今日雠之，愿汝永为奴仆。」

　　天兵有限，不可久停，马乃击电奔星，行至子胥妻舍。拟迎妇归吴国，遂即叩门而唤。其妻掩闭门庭，隔墙遥，不相容内（纳）。子胥报妻曰：「吾昔遭楚难，愧君出应逢迎。今乃雠楚，回军相见，望同往日，何为闭门相却，不睹容光？为当别有他情，何为耻胥不受？自兹隔别，每念君恩，愧贺（荷）不轻，故来谘屈。」妻答曰：「
