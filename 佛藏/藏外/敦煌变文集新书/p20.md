<!-- { "loadSidebar": true } -->
　　身轻体健目精明，即欲取别登长路。
　　仆是弃背帝乡宾，今被平王见寻讨，
　　恩泽不用语人知，幸愿娘子知怀抱。」
　　子胥语已向前行，女子号咷发哭声：
　　「旅客惸惸实可念，以死匍匐乃贪生。
　　食我一餐由未足，妇人不惬丈夫情。
　　君虽贵重相辞谢，儿意惭君亦不轻。」
　　语已含啼而拭泪，「君子容仪顿憔悴，
　　傥若在后被追收，必道女子相带累。
　　三十不与丈夫言，与母同居住邻里，
　　娇爱容光在目前，列（烈）女忠贞浪虚弃。」
　　唤言仵相物（勿）怀拟（疑），遂即抱石投河死。
　　子胥回头聊长望，怜念女子怀惆怅，
　　遥见抱石透河亡，不觉失身称冤枉。
　　无端颍水灭人踪，落泪悲嗟倍凄怆：
　　傥若在后得高迁，唯赠百金相殡葬！」

　　子胥哭已〔了〕，更复前行。风尘惨面，蓬尘映天，精神暴乱，忽至深川。水泉无底，岸阔无边。登山入谷，遶涧寻源，龙蛇塞路，拔剑荡前，虎狼满道，遂即张弦。饿乃芦中餐草，渴饮岩下流泉。丈夫为雠发愤，将死由如睡眠。川中忽遇一家，遂即叩门乞食。有一妇人出应，远荫弟〔语〕声，遥知是弟子胥，切语相思慰问，子胥缄口不言。知弟渴乏多时，遂取葫芦盛饭，并将苦苣为荠。子胥贤士，逆知阿姊之情，审细思量，解而言曰：「葫芦盛饭者，内苦外甘也，苦苣为虀者，以苦和苦也。义合遣我速去速去，不可久停。」便即辞去。姊问弟曰：「今乃进发，欲投何处？」子胥答曰：「欲投越国，父兄被杀，不可不雠。」阿□（姊）抱得弟头，哽咽声嘶，不敢大哭，叹言：「痛哉！苦哉！自扑搥凶（胸），共弟前身何罪，受此孤恓！」

　　旷大劫来自何罪，如今孤负阿爷娘。
　　虽得人身有富贵，父南子北各分张。
　　忽忆父兄行坐哭，令儿寸寸断肝肠，
　　不知弟今何处去，遗吾独自受恓惶。
　　我今更无眷恋处，恨不将身自灭亡！」
　　子胥别姊称「好住！不须啼哭泪千行。
　　父兄枉被刑诛戮，心中写火剧煎汤。
　　丈夫今无天日分，雄心结怨苦苍苍；
　　傥逢天道开通日，誓愿活捉楚平王。
　　捥心并脔割，九族总须亡，
　　若其不如此，誓愿不还乡！」

　　作此语了，遂即南行。行得廿余里，遂乃眼□〔耳热，遂即〕画地而卜，占见外甥来趁。用水头上攘之，将竹插于腰下，又用木剧（屐）倒着，并画地户天门，遂即卧于芦中，咒而言曰：「捉我者殃，趁我者亡，急急如律令。」子胥有两个外甥—子安子永，〔至家有一人食处，知是胥舅，不顾母之孔怀，遂即生恶意奔遂（逐），我若见楚帝取赏，必得高迁。逆贼今既至门，何因不捉？行可十里，遂即息于道旁。子安〕少解阴阳，遂即画地而卜，占见阿舅头上有水，定落河旁；腰间有竹，冢墓城（成）荒；木剧到（倒）着，不进傍徨。若着此卦，必定身亡。不复寻觅，废我还乡。子胥屈节看文，乃见外甥不趁，遂即奔走，星夜不停。

　　川中又遇一家，墙壁异常严丽，孤庄独立，四迥无人，不耻八尺之躯，遂即叩门乞食。

　　子胥叩门从乞食，其妻敛容而出应。
　　划见知是自家夫，即欲发言相识认。
　　妇人卓立审思量，不敢向前相附近，
　　以礼设拜乃逢迎，怨结啼声而借问：
　　「妾家住在荒郊侧，四迥无邻独栖宿，
　　君子从何至此间，面带愁容有饥色。
　　落草獐狂似怯人，屈节攒刑而乞食。
　　妾虽禁闭在深闺，与君影响微相识。」

　　子胥报言娘子曰：

　　「仆是楚人充远使，涉历山川归故里，
　　在道失路乃昏迷，不觉行由来至此。
　　乡关迢递海西头，遥遥阻隔三江水，
　　适来专辄横相□，自侧于身实造次。
　　贵人多望错相认，不省从来识娘子。
　　今欲进发往江东，幸愿存情相指示。」

　　其妻遂作药名〔诗〕问曰：「妾是仵茄之妇细辛，早仕于梁，就礼未及当归，使妾闲居独活。□莨姜芥，泽泻无怜（邻），仰叹槟榔，何时远志。近闻楚王无道，遂发豺狐（柴胡）之心，诛妾家破芒消，屈身苜蓫。葳蕤怯弱，石胆难当，夫怕逃人，茱萸得脱。潜形菌草，匿影藜芦，状似被趁野干，遂使狂夫莨菪。妾忆泪沾赤石，结恨青箱。夜寝难可决明，日念舌干卷柏。闻君乞声厚朴，不觉踯躅君前，谓言夫婿麦门，遂使苁蓉缓步。看君龙齿，似妾狼牙，桔梗若为，愿陈枳壳。」子胥答曰：「余亦不是仵茄之子，亦不是避难逃人，听说途之行李。余乃生于巴蜀，长在藿乡，父是蜈公，生居贝母。遂使金牙采宝，支子远行。刘寄奴是余贱朋，徐长卿为之贵友。〔共〕渡蘘河，被寒水伤身，三伴芒消，唯余独活。每日悬肠断续（续断），情思飘飖，独步恒山，石膏难渡。披岩巴戟，数值狼胡，乃意款冬，忽逢锺乳。留心半夏，不见郁金。余乃返步当归，芎穷至此。我之羊齿，非是狼牙。桔梗之情，愿知其意。」妻答曰：「君莫急急，即路遥长。

　　纵使从来不相识，错相识认有何妨。
　　妾是公孙锺鼎女，疋配君子事贞良。
　　夫主姓仵身为相，束发千里事君王。
　　自从一别音书绝，忆君愁肠气欲绝。
　　远道冥冥断寂寥，儿家不惯长欲别。
　　红颜憔悴不如常，相思落泪何曾歇，
　　年光虚掷守空闺，谁能渡得芳菲节。
　　青楼日夜减容光，只缘荡子事（仕）于梁。
　　懒向庭前睹明月，愁归帐里抱鸳鸯。
　　远附雁书将不达，天寒阻隔路遥长，
　　欲织残机情不□，画眉羞对镜中妆。
　　偏怜鹊语蒲桃架，念燕双栖白玉堂，
　　君作秋胡不相识，妾亦无心学采桑。
　　见君口中双板齿，为此识认意相当。
　　麤饭一餐终不惜，愿君且住莫匆忙。」
　　子胥被认相辞谢，方便软言而帖写：
　　「娘子莫漫横相干，人间大有相似者。
　　娘子夫主姓仵身为相，仆是寒门居草野；
　　傥见夫婿为通传，以理劝谏令归舍。
　　今缘事急往江东，不得停留复日夜。」

　　其妇知胥谋大事，更亦不敢惊动。如法供给，以理发遣。

　　子胥被妇识认，更亦不言。丈夫未达于前，遂被妇人相识，岂缘小事，败我大仪。列士抱石而行，遂即打其齿落。昼即看日，夜乃观星，奔走不停，遂至吴江北岸。虑恐有人相掩，潜身伏于芦中，按剑悲歌而叹曰：

　　「江水淼漫波涛举，连天沸或浅或深，
　　飞沙蓬勃遮云汉，清风激浪喻摧林。
　　白草遍野覆平原，绿柳分行垂两岸，
　　鸟鹊拾食遍交横，鱼龙踊跃而撩乱。
　　水猫游健戏争奔，千回不觉长吁叹。
　　忽忆父兄枉被诛，即得五内心肠烂。
　　思量雠恨痛哀嗟，今日相逢不相舍，
　　我若命尽此江潭，死活总看今日夜。
　　不辞骸骨掩长波，父兄之雠终不断，
　　上苍靡草总由风，还是诸天威力化。」

　　悲歌以（已）了，行至江边远盼，唯见江潭广阔，如何得渡！芦中引领，回首寂然。不遇泛舟之宾，永绝乘楂之客。唯见江鸟出岸，白露（鹭）鸟而争飞；鱼鳖纵横，鸬鸿芬（纷）泊。又见长洲浩汗，漠浦波涛，雾起冥昏，云阴叆□。树摧老岸，月照孤山，龙振（震）鳖惊，江沌作浪。若有失乡之客，登岫岭以思家，乘查（楂）之宾，指参辰而为正，岷山一住，似虎狼盘旋，濆濆如鼓角之声，并无船而可渡。经余再宿，隐匿芦中。波上唯见一人，唱讴歌而拨棹，手持轮钩，欲以（似）鱼（渔）人，即出芦中，乃唤言：「执钩乘船之仕，蹔屈就岸相看，勿辞之（乏）劳，幸愿存情相顾。」鱼人闻唤，当即寻声，芦中忽见一人，便即摇船就岸。收轮卷索，息棹停竿，随流水上，翩翩歌清风而问曰：「君子今欲何去。迥在江旁浦侧，不见乘船泛客，又无伴侣肃（萧）然。为当流浪漂蓬，独立穷舟旅岸。纵使求船觅渡，在此寂绝舟船；不耻下末愚夫，愿请具陈心事。」子胥答曰：「
