<!-- { "loadSidebar": true } -->
　　吾闻人相知于道术，鱼相望（忘）于江湖，下奏（走）身是游人，岂敢虚相诳语！今缘少许急事，欲往江南行李。自拙为人，幸愿先生知委；傥蒙赐渡，恩可杀身，若也不容，自当息意。」鱼人答曰：「适来见貌辨色，观君与凡俗不同。君子怀抱可知，更亦不须分雪。我闻别人不贱，别玉不贫。秦穆公赐酒蒙恩，能言独正三军，空笼而获重贵。观君艰辛日久，渴乏多时，不可空肠渡江，欲设子之一餐，吾家去此往返十里有余，来去稍迟，子莫疑怪。」子胥答曰：「但求船渡，何敢望餐！」鱼人答曰：「吾闻麒麟得食，日行千里；凤凰得食，飞腾四海。」答语已了，留船即去。乃向家中取食。子胥闻得此语，即与鱼人看船。子胥心口思惟：「此人向我道家中取食，不多唤人来提我以否？」遂即抛船而走，遂向芦中藏身。鱼人逡巡之间，即到船所。其鱼人乃取得美酒一榼，鱼肉五斤，薄饼十番，饭携一罐，行至船所，不见芦中之士，唯见岸上空船。顾恋之情，悲伤不已。鱼人歌而唤曰：「芦中之仕，何故潜身？出来此处相看，吾乃终无恶意，不须疑虑，莫作二难。为子取食到来，何故不相就食？」子胥闻船人此语，知无恶意，遂即出于芦中，愧贺（荷）取食艰辛，逢迎卑谢。于时铺设，两共同餐。便即鼓棹摇船，至于江半，子胥得食吃足，心自思惟：「凡人得他一食，惭人一色；得人两食，为他着力。」怀中璧玉，以赠船人。畏暮贪前，与物不相承领。子胥虑嫌信少，更脱宝剑相酬。鱼人息棹回身，乃报子胥言曰：「君莫造次，大须三思，一惠之餐，有何所直。人之屈厄，鱼鳖同群；君子迍邅，龙蛇共处。楚王捕逐于子，捉获赏赐千金；隐匿之人，诛身灭族。吾上不贪明君重赏，下不避诛戮之褰（愆），子欲宝剑相雠（酬），何如平王之物？龙泉宝剑，与子防身；璧玉荆珍，将充所贵。后若高迁富贵，莫忘一朝。自责蒲柳之年，逢君日晚，剑璧之事，请更莫留。子若表我心怀，更亦不须辞谢。」子胥见人不受，情中渐觉不安。心口思惟，虑恐船人嫌我信物轻少。虽是君王宝物，知欲如何，遂掷剑于江中，放神光而焕烂。剑乃三涌三没，水上偏偏。江神遥闻剑吼。战悼（掉）涌沸腾波，鱼鳖忙怕攒泥，鱼龙奔波透出。江神以手捧之，惧怕乃相分付。剑既离水，鱼鳖跳梁，日月贞明，山林皎亮，雪（云）开雾散，霞散烟流，岸树迎宾，江风送客。远望沙旁白露（鹭），博（薄）暮拟欲归林。浦侧不见承船，泛客又无伴侣。唯见孤山淼漫，回盼故乡，拭泪沾衣，心怀郁燠。渡江欲至南岸，子胥乃问船人曰：「先生姓何名谁？乡贯住在何州县？」鱼人答曰：「我亦无姓无名，长住江而为伴。横干莫浦，绾剑深潭，今日两贼相逢，何用称名道姓！君为芦中之事（士），我为船上之人，意义足亦可知，富贵不须相忘。」子胥曰：「蒙先生一济，无有忘时，遇药伤蛇，由能返报。」鱼人问曰：「只今逃逝，拟投何国？」子胥曰：「拟投越国。」鱼人曰：「子投越国，—越国与楚和顺，元不交兵，虑恐捉子送身，怀报雠心不达。子投吴国，必得流通。吴王常与楚雠，两国不相和顺。吴与楚国数为征战，无有贤臣，得子甚要。」子胥问船人曰：「：「吴国如何可投得？」船人曰：「子至吴国，入于都市，泥涂其面，披发獐狂，东西驰走，大哭三声。」子胥曰：「此法幸愿解之。」船人答曰：「泥涂其面者外浊内清；大哭三声，东西驰走者，觅其明主也；披发在市者理合如斯也。吾非圣人，经事多矣。」子胥蒙他教示，遂即拜谢鱼人。虑恐楚使相逢，不得久停，至岸即发。哽咽声嘶，由如四鸟分飞，状若三荆离别；遂别鱼人南行，眷恋之情，悲伤不已。回头遥望，忽见鱼人覆船而死。子胥愧荷鱼人，哽咽悲啼不已，遂作悲歌而叹曰：

　　大江水兮淼无边，云与水兮相接连；
　　痛分痛兮难可忍，苦兮苦兮冤复冤。
　　自古人情有离别，生死富贵总关天，
　　先生恨胥何勿事，遂向江中而覆船。
　　波浪舟兮浮没沈，唱冤枉兮痛切深，
　　一寸愁肠似刀割，途中不禁泪沾襟。
　　望吴邦兮不可到，思帝乡兮怀恨深，
　　傥值明主得迁达，施展英雄一片心。

　　悲歌已了，更复向前，凄怆依然。丈夫契阔，何大迍邅？忠心尽节，事君九年，夙夜匪懈，晨省无愆。今遭落薄（魄），知复何言。语已怀〔恨〕，气上冲咽，业也命也，并悉关天。登山蓦岭，渡水寻川，求却不却，求前不前，动即被饿，性命转然。平王太剧，唱叫称冤，子胥带剑，途步而前。至漭荡山间，石壁侵天万丈，入地腾竹纵横。遥望松罗，山崖斗（陡）暗，虫狼离合，百鸟关关，思忆帝乡，乃为歌曰：

　　我所思兮道路长，涉江水兮入吴乡。
　　父兄冥莫知何在，零丁遣我独栖惶。
　　丈夫流浪随缘业，生死富贵亦何常，
　　平王曲受魏陵语，信用谗佞煞忠良。
　　思故乡兮愁难止，临水登山情不已。
　　楚帝轻盈怜细腰，宫里美女多饿死，
　　秦穆公之女颜如玉，二八容光若桃李，
　　见其姿首纳为妃，岂合君王有此理。
　　自从逃逝镇怀忧，使我孤遗无所投，
　　昼即途中寻鬼路，蹑影藏形恒夜游。
　　燕山勒颂知何日，冒染蓬尘双鬓秋，
　　不虑东西抗天塞，唯愁渴乏渡荒州。
　　愿我平安达前所，行无滞碍得通流；
　　傥若吴中遇明主，兴兵先斩魏陵头。

　　悲歌已了，由怀慷慨，北背楚关，南登吴会。属逢天暗，云阴叆□。失路傍徨，山林摧滞。怪鸟成群，虫狼作队，禽号姓姓（狌狌），兽名狒狒。忽示（□）心惊，拔剑即行。〔匣中光出，遍野精明，中有日月，北斗七星〕心雄惨烈，不惧千兵。〔平王捉我，事未消宁〕，傥被擒获，百死无生。〔偷踪窃道，饮气吞声，风吹草动，即便藏形〕。剑歌已了，更复前行。〔北跨广陵，南登吴会，关津忽切，州县严加，勒铺交横，镇代相续。潜身避影〕，一步一前，不经旬月之间，即至吴国。一依鱼人教示，披发遂入市中，　涂面上〔而行〕，獐狂大哭三声，东西驰走。吴国臣佐，乘马入市游行，正见异色奇才，身长八尺，知是〔贤臣〕，奔走启告吴王：「适别龙颜，游于缠（廛）市，见一外国君子，泥涂而獐狂，披发悲啼，东西驰走。臣以傍观的审，监貌可知，望陛下追问逗遛，必是怀冤侠客！」吴王闻相此语，心生欢喜，遂集群臣拨珠帘而说梦：「朕昨夜三更，梦见贤人入境，遂乃身轻体健，踊跃不胜。卿等详仪（议），为朕解其善恶。」百官闻王此语，一时舞道（蹈）呵呵，齐唱太平，俱称万岁。「市中有八尺君子，雅合陛下之心，见在群臣，不胜喜贺。」吴王即令急使，向市中迎召贤臣。「为朕传语，虽不先相识，欲得相见，面申怀抱。」使人得其口敕，走马直入市中，见子胥具说吴王口敕。子胥奉王敕命，不敢迟违，随使便行，乃至吴王殿所。匐面在地，哽咽声嘶，良久而起。吴王知是子胥，便即悲情予问：「楚王不纳忠谏之词，曲受佞臣之语，枉杀卿之父兄，奈何荼毒，凄怆难论，痛苦之哉，谁能复忍。山河阻隔，远涉风云，朕国狭小，劳卿远至。」子胥良久，揽发而言：「臣父兄事君不谨，遂被楚帝诛身。臣即不绍于家，弃父离君逃走。臣闻国之将丧，灾害竞兴。树欲摧折，风霜共逼。孤情难立，见此艰辛，皂帛（白）难分，龙蛇混杂。臣欲自刎而死，地下羞见仙（先）人。故投托明王，愿陛下知臣心素，臣居草野，长在蓬门，不堪事立君王，多幸蒙王收录。」吴王报言曰：「朕国狭窄，乏少中（忠）良；立卿今欲为臣屈节，莫将为所耻？」子胥曰：「臣是小人，虚沾大造，蒙王收录，早是分外垂恩。更蒙举立为臣，死罪终当不敢！」吴王问左右曰：「卿等如何？」群烈（列）咸言唱充。悉道：「明王有敢（感），外国来投。拜为匡辅大臣，合国齐称万岁。」

