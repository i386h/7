<!-- { "loadSidebar": true } -->
　　此又有五：一、问，二、遮，三、征，四、释，五、成。言汝勿为如来作是念，我□（当）有所说法者，意言莫道如来，即法身能说法也。言莫作是念者，遮说也。言何以故？若人言如来有所说法，即为谤佛，不能解我所说故者。若人言如来即法身，有所说离法身，更别有所说法，即是谤佛，不离法身所说也。色相之身，从法身而现化，万法流行，从化身演出也。□（互）相依止，源本法身也。经言：「须菩提，说法者，无法可说」者，约教有说，就理无言，无言是名说法者，明理教相应，不即不离，是名说法也。

　　上来总是十八住处门中，且有六段经文，于色已竟，今当第六心具足者。就此文中分之为六，即六种是也。言六种心者：第一、念处心，第二、政觉心，第三、施设大利法心，第四、采（摄）取法身心，第五、不住生死□（涅盘）心，第六、住净心，六段不同。且第一、念处心者，此文有四：问，答、征、释。

　　各请敛心合掌着，能加字数唱将〔来〕。

　　〔经〕：「尔时惠命须菩提，白佛言：世尊，颇有众生于未来世，闻说是法，生信心不？问也。佛言：须菩提，彼非众生，非不众生，答也。何以故？征也。须菩提，众生者，如来说非众生，是名众生，」释也。言彼非众生者，彼非者，从真如上起差也。是人能行六度之行，得成圣位，即非众生也。言非不众生者，是人作众生行，即非不众生也。言如来说非众生者，即今现受其身也。此六十字自豪州入□（冥）僧沓（还）魂后，于石碑上得之也。

　　崇圣寺僧入

　　此唱经文意义长，劝人达理悟无常。
　　□（业）道之中由自念，冥司称赞足威光。
　　还魂记内分明说，广异文中有吉祥。
　　在世之中销苦离，临终决定住西方，
　　世□事，白（目）前存，苦乐相兼有甚□（夸），
　　听取经中没语道，分明好为唱将罗。

　　经：「须菩提白佛言：世尊，佛得阿耨多罗三菩提，为无所得邪？」此是善现发问也。言如是者，如来印成也。言：「须菩提，我于阿耨三菩提，」乃至「无有少法可得者，」此性净菩提，本来圆满，无法可得。是菩提也，彼「须菩提，是法平等，无有高下」者，此是平等菩提也。言「是名阿耨菩提」者，以平等故。

　　此是六种心之中第二政（正）□（觉）心也。此文有二：第一、明善现发问，如来印成。明□（菩提）□（果）□（无）所得也，即适来所唱是也。第二、明菩提因无所得者。

　　经：以无我人等，修一切善法；即得□（菩提）所言善法者」乃至「即非是名也。」两段不同，且当第一果无所得者。□（菩提）名有三：一、性净□（菩提），二、平等□（菩提），三、方便□（菩提）。言是法平等，无高下者即是法身□（菩提），在于六道身中，亦不减下。在佛身中亦不增□（高），名平等□（菩提）也。

　　□（菩提）大道本来圆，妙法多能助世间，
　　不减不增平等义，□高□下尽同旅（旋）。
　　六道身中□欠少，诸佛身上不遍（偏）多，
　　草木以来沾般若，藂林尽有六波罗。
　　悲愿泣，或欢歌，或时相遇或蹉跎
　　悟了还同佛境界，迷时衣（依）旧却成魔。
　　也刚筑，也柔和，虚空逼塞满娑婆，
　　此如来平等义，修何善法唱将罗。

　　经：「菩提以无我人等」乃至「即是名也」。此是第二段，菩提因无所得，以由缘也，缘□□（我）人寿者，又□（修）政法□漏，乃得菩提也。言所言善法者，□□（修于）善法也。言如来说非善法者，非世间有漏善也。言是名善法者，是出世间□漏善法也。

　　善法直得次第修，虚施功果没因由，
　　□漏果圆生净土，有为功德□（行）难筹。
　　祭神祀鬼求邪福，政见门中□（事）不收，
　　一种是修诸善法，何如向佛法里用心求。
　　非善法，不须修，是善法，切须修，
　　佛法名为是善法，邪魔非法不堪修。
　　坚修善法没人过，定证菩提阿耨多。
　　向下经文没语道，三千七宝唱将来。

　　〔经〕：「须菩提，若三千大千世界中，所有诸须弥山王」乃至「若人以此般若波罗密经」乃至「喻不能及者」，此是第三施设大利心也。就此文中，分之为二：第一、政法利益，校量胜劣，适来所唱是也。第二、安立第一义，顺成返显，拣异凡夫。两段不同，且当第一，政施法利者，言三千六千如上事也。七宝须弥，亦如上说也。辟（譬）喻所不能及者，校量显胜，灭恶生善，胜劣之间，亦不相似，为因感果不相似也。

　　三千七宝若须弥，未胜常将般若持，
　　舍施福田□广大，高迁未必证菩提。
　　百千万亿无疆福，究竟沉沦定□（有）期，
　　念得一抽清净教，三涂六道镇相随。
　　校量功德言谈了，拣异凡夫事若何，
　　大众敛心合掌着，高声□〔为唱将罗罗〕。

　　经：「须菩提，于意云何？汝等勿为（谓）如来作是念，」乃至「说非凡夫者」此是第二顺成返显也。言勿为（谓）如来度众生者，准平等理中无众生也。言实无有众生如来度者，一切众生平等，皆有真如法身，非是度始乃有也。□（言）「若有众生如来度者，」如来有我者，世间若有一个众生是如来度，如来即有我人寿者也。如水之在雍，决之即流，信之心，劝之即发菩提也。言：「须菩提，如来说有我，即非有我者，」盖缘凡夫之人，用（以）为有我，如来与断也。言即非凡夫者，无实凡夫，若定为凡夫，即不言证圣也。

　　凡夫由来没定期，祗是全由造业时，
　　政信□（自）然生净土，邪心祗是自家欺，
　　圣谛本来修政信，凡夫因地自生疑。
　　事在目前无错谬，金刚经上□（尽）皆知。
　　三十二相如何说，偈讼（颂）长行赞阿谁，
　　六段文中第四段，都公案上〔唱将罗〕。

　　经：「须菩提，于意云何，可以三十二相观如来不？」问也。「
　　须菩提〔言〕：如是如是」，答也。「佛言：须菩提，若以卅二（三十二相）观如来者，转轮圣王即是如来。如来质也。须菩提白佛言：世尊，如我解佛所说义，不应以三十二相观如来。」领解也。

　　尔时世尊而说偈言：「若以色见我，」至「不能见如来。」此即缘须菩提见相之心未息，如来故以此偈劝之，令生实信也。此义是佛语，须菩提不应以三十二相，修成功德之身，比并法身本来之身也。法喻合。如世间官职也，章服虽同，行业各异，佛与轮王亦然也。

　　虽然万法总皆□（空），依负还须立祖宗，
　　大有颜客（容）相似者，争那尊卑事不同。
　　轮王相有三十二，不离巡□（循环）六道中，
　　牟尼万劫超三界，佛与轮王行不同。
　　用色相，以音声，不能如□（但）解修行，
　　此个名为邪见相，菩提佛果大难成。
　　塞□（谩）蓦（骂），世间术，莫行邪行莫徒□（疾），
　　眼见先□（灵）皆妄语，耳听天乐不着实。
　　终朝只是行邪道，甚时政见一花台，
　　偈讼（颂）适来言已了，长行好为唱□〔唱罗〕。

　　经：「须菩提，汝若作是念，如来不以具足相故，得阿耨菩提。须菩提，莫作是念，如来不以具足相故，得阿耨菩提者。」此是第四□（摄）取法身心门中第二段经文。此唱经文是须菩提闻说法身，非修成相，意为报身菩萨，亦非修成相也。政遮也。

　　空生错会如来意，为是真如本自修，
　　大圣世尊重为说，令教觉语（悟）志心求，
　　说断灭，复如何，特地应须说向他，
　　六种之心第五段，又分两段唱将来。

　　经：「须菩提，汝若作是念，发阿耨菩提者，说诸法断灭〔相〕。莫作是念，何以故？」征也。汝能发菩提心，即须于法不说断灭相。此唱经，名不住□（涅盘）也。经言，说诸法断灭者，佛语须菩提，汝若便言法身既是本来，何用修者，此是起断灭相也。言莫作是念者，佛为遮也。言何以故？征也。汝能发菩提者，即□□（须于）本来法上，不生断灭相，为度众生故，故言于法不说断灭相也。法喻合。

　　证得菩提金色相，只徒三界度众生，
　　贪趁向涅盘安处座，众生因甚肯修行。
　　︱般变化时时现，作用神通处处呈。
　　佛法常教不断灭，专心演说大乘经。
　　舍七宝，又如何，尽胜常持阿耨多，
　　功德未知〔何〕似许，不教贪处唱将来。

　　经：「须□（菩提），若□（菩萨）以满恒河沙等世界七宝〔布施〕，言施福虽多也。若复有人求（知）一切法□我，得成于忍，此菩萨胜□（于）菩萨所得功德者。」是人持经功德，成无上道也。施福虽多，必竟沈坠也。是人因世间持经，获出世间福，证涅盘果，知诸法□（空）也。乃胜施宝也。言「诸菩萨不□（受）福德者，」菩萨由□我□生解，故不受有漏福报。言「须□（菩提）白佛言：世尊，云何□（菩萨）不受福德者。」此是须□（菩提）问□（菩萨）何以不受福耶。答：「□（菩萨）所作福德，不应贪着，是故说不受福德也。」

　　是菩萨得我法二□（空）故不生贪也。恒河七宝，如前解了。此唱经文，明第五修不住生死。初、问劣，二、问胜也。三千七宝施含蠢动，世世受福，福尽还坠，四句偈文，能销□量重业，究竟成佛也。

　　七宝持来惠有情，感果人中天上生，
　　此则名为有漏福，不如常转大乘经。
　　有漏福，受荣花，何似持经种善芽，
　　菩萨不贪如是福，如来义理唱将罗。

　　经：「须菩提，若人言如来，若来若去，若坐若□（卧），是人不解我所说义者，显非也。何以故者？征也。如来者，□所从来，亦□所去，故名如来者，释义也。若由如也，如人言也。」上来总是六种心中，第六□（所）住净心也。此门之中，第六通合，都有七唱经文，段段别分，六唱是长行，二唱是偈讼（颂）也。适来所唱，是第一威仪行住净也。」

　　经：「须菩提，若有人言如来，若来若去座卧者」乃至「□所从来亦旡所去，故名如来者。」若人言真身亦有去来，即是人不解如来所说□（义）也。真身应身虽有异，义归一也。言□所从来，又□所去者，即真常不动也。报身如来者，六度十一空，化身从如实道，即是三身如来也。

　　一真法界本无差，平等能均万万家，
　　坐卧去来权示现，化身百亿喻河沙。
　　湛然不动超三界，六道常行自利他，
　　法报二身人不会，由如何等唱将罗。

