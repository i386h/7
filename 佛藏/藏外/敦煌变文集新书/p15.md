<!-- { "loadSidebar": true } -->
　　剑树刃刀霜雪白，有人见者总心寒，
　　尽是前生不孝身，受报罪根何日息。
　　火起烧身生复死，何时得受福人身，
　　畜生修罗也不堪，饿鬼不闻浆水字。
　　更有铁城千万丈，四门烟起火炎炎，
　　东西驰走苦声高，南北交分空里叫。
　　今劝门徒之（知）果报，先须孝顺二慈亲。佛子佛子
　　若说生身父母恩，出血书经皮作纸，
　　身肉悉皆充供养，经过千劫不为难。
　　今朝成长作人身，一一皆从父母得，
　　愿舍家缘来听法，不作三涂罪报身。
　　此经难遇复难逢，若有得闻皆作佛，
　　大宝花王成正觉，永舍凡夫恶业身。
　　愿不愿？此下白道愿者还须早至道场听一回。妙法人劝多人，求经作佛，若是信心，即须觉悟。诸佛说法，意在如恩。能不能，能者高声念阿弥陀佛，讲下时用阿弥陀经。

　　顶礼无边功德山，归命难思清净海，
　　四智三身随众愿，慈悲丈六释迦尊。
　　虽即双林入涅盘，长在世间行教化，
　　今欲说经申赞叹，唯愿慈悲来证知。
　　题称净土佛弥陀。王舍城南竹园内，
　　先告声闻舍利弗，广演西方日没宫。
　　去此娑婆十万强，宝阁珠台齐日月，
　　八水冷冷分九曲，行行宝树网罗遮。
　　双双圣鸟玉阶傍，两两化生池里坐，
　　白鹤迦陵和雅韵，共命频迦赞苦空。
　　阎浮浊恶实堪悲，老病终朝长似醉。
　　既舍喧喧求出离，端坐身心能不能，
　　能者虔恭合掌着，清凉商调唱将来。

　　此下唱经

　　以此开赞，修多罗藏，所生功德，唯愿光明普照三千界，佛剎微尘国土中。蒙光总得证菩提，齐出爱河生死苦。　吟，二十八天闻妙法，天男天女散天花。龙吟凤舞彩云中，琴瑟鼓吹和雅韵。帝释前行持宝盖，梵王从后捧金炉。各领无边眷属俱，总到圆成极乐会。三光四王八部众，日月星辰所住宫，云擎楼阁下长空，掣拽罗衣来入会。伏愿我今圣皇帝，宝位常安万万年，海晏河清乐泰平。四海八方长奉国，六条宝阶尧风扇，舜日光辉照帝城。东宫内苑彩频（嫔）妃，太子诸王金叶茂。公主永承天寿禄，郡主将为松比年。朝廷卿相保忠贞，州县官寮顺家国。又愿远行千里者，各随本意称求心，早到家乡拜尊堂，莫遣慈亲倚门望。病苦连绵枕席者，观音势至赐醍醐。更有怀胎难月人，愿诞聪明孝养子。若有三涂受苦者，铁床钉体数千般。刀山剑树悉摧残，地狱镬汤化莲沼。铁犁耕舌灌洋铜，磨摩碓捣作微尘，如斯苦痛满其中，总是多生谤三宝。普愿今朝闻妙法，永舍三涂六道身，佛前坐持宝莲花，齐证如来无漏体。遍野飞禽兼走兽，莫遭罗网丧微躯。北狄雄军早回戈，罗莎城头烽火静。亡过魂灵生净土，宝池岸侧弄金沙。常持衣□散天花，即到食时归本国。从此永为不退转，证取如来金色身，三十二相悉周圆，八十种因从此得。普劝门徒修真行，学佛修行能不能。能者念阿弥陀。

　　化生童子佛宫生，便得真珠网里行，
　　耳里惟闻念三宝，时时更听树相撑。
　　化生童子上金桥，五色云擎宝座摇，
　　合掌惟称□量寿，八十忆劫罪根消。
　　化生童子佛金床，天雨天花动地香，
　　更有诸方共献果，委花旋被鸟衔将。
　　化生童子食天厨，百味馨香各自殊，
　　无限天人持宝器，琉璃钵饭似真珠。
　　化生童子见飞仙，落花空中左右旋，
　　微妙歌音云外听，尽言极乐胜诸天。
　　化生童子问春冬，自到西方见未分，
　　极乐国中无昼夜，花开花合辩（辨）朝昏。
　　化生童子道心强，衣□盛花供十方，
　　恰到斋时还本国，听经念佛亦无妨。
　　化生童子舞金田，鼓瑟箫韶半在天，
　　舍利鸟吟常乐韵，迦陵齐唱离攀缘。
　　化生童子本无情，尽向莲花朵里生，
　　七宝池中洗尘垢，自然清净是修行。
　　化生童子自相夸，为得如来许出家，
　　短发天然宜剃度，空披荷叶作袈裟。（原文至此已完）

八、妙法莲华经讲经文（一）

　　经：「击鼓宣令四方求法，谁能为我说大乘者，吾〔当〕终身供给走使。」　　大王道：「王有私愿，求经无倦。」闻佛号兮受持，得莲经〔□〕（兮）讽转。便上高楼，扣其钟鼓。钟声哄哄兮皆闻，鼓响蓬蓬兮满路；锺鼓声中，出其言语。　「谁人解讲法花经？万劫千生终不负。」
　　楼上搥锺建道场，六时不绝爇名香。
　　日日满空呈瑞彩，时时四远有贞（祯）祥。
　　天龙数数垂加护，贤圣频频又赞扬。
　　诸佛总来相激劝，一时为放白毫光。
　　蒙光照，喜难才，猛利之心转又开。
　　何日交余闻妙法，几时令我免沦（轮）回。
　　大王既若心专至，贤圣多应总敏（愍）哀。
　　未审谁人能为说，是何名字唱将来。

　　经：「时有仙人，来白王言：我有大乘，名妙法莲花。若不违我，当为宣说。」　　此唱经文是仙人来也，问于大王：

　　仙人常居山里，高闲无比。风吹丛竹兮韵合官商，鹤笑柧（孤）兮声和角征。队队野猿，潺潺流水。有心永住临泉，无意暂游帝里。忽闻空中人言，又见庵前云起。思量兮未回来由，发言兮问其所以。空中告言，别无意旨。缘有个大国轮王，求法愿抛生死。仙人幸有莲经，何不摄为弟子？大王兮要礼仙人，仙人兮收来驱使。

　　自居山内学修行，不省因循入帝京。
　　无事庵中唯念佛，有时林下只持经。
　　双双瑞鹤添香印，两两灵禽注水瓶。
　　只有仙人修至业，神祇遵奉各丁宁。
　　于一日，感祥祯，忽向庵前瑞气生。
　　道有国王求妙法，虔心启告审分明。

　　仙人问大王：

　　当日仙人，离于山野，诣王城兮只蹑彩云，往龙楼兮岂凭鹤驾。不作威仪，不要侍者，独自腾空，来于阙下，便问王言，肺怀请写：「人伦兮宝位尊高，富贵兮因何割舍。」

　　仙人欲拟入皇京，一队祥云捧足行，
　　贤圣空中弹指送，天人路上献花迎。
　　时未久，到王宫，宫里当时瑞气浓。
　　仙见大王心喜悦，王闻仙到意虔恭。
　　有何意，舍荣花，刚要求闻妙法花！
　　未审大王缘甚事？心中斗不恋娇奢。

　　大王告仙人：

　　「我见如今人，终日怀嗔喜。□□美顺言，人人愁逆耳。贪财何日肯休，爱色几时能止！笙歌兮美女万人，富贵兮金轮千子。衣着香熏，锦帏玉履。男意气兮凌云，女端严兮皓齿。若说娇奢，谁人到此。未容旬日欢娱，已道ㄙ（某）人身死。生前不曾修福，死堕阿毗（鼻）地狱，永属冥司，长受苦毒，或铁鸟啄髓，或铜蛇噉肉，恶业现兮万死万生，痛苦逼兮千啼千哭。或尸粪□煨，或磨摩碓捣，终日凌持（迟），多般捶考。饥吞铁丸，渴饮铜汁。剑（剑）树利兮森森，刀山耸兮岌岌。免斯因缘，有何方术，除非听受法花经，如此灾殃方得出。」

　　思量浮世事堪伤，富贵娇奢不久长，
　　有意只求圆佛果，无心恋作转轮王。
　　直饶珠宝如山岳，遮不绫罗满殿堂，
　　煞鬼忽然来到后，阿谁能替我□常。

　　大王道：「思量如斯，不恋荣华，便乃铺陈道场，请仙人说法。」

　　今朝既得遇仙人，我心终不敢因循。
　　斋饭见令厨内造，道场处分便铺陈。
　　香烟霭霭旋为盖，宫树蒙蒙自变春。
　　虽未得闻中道教，大王其日甚欢忻。
　　便礼拜，乞慈悲，我愿仙人必合知。
　　忽欲便能谈妙法，身充奴仆不相违。

　　仙人请大王入山，即说：

　　「王居宫室，箫韶每日，艳境既多，凡情恣积，增益愆尤，足其过失。莲经此处难宣，大王且须通悉。我居山中，风光匹，庵前兮异果皆生，岭上兮名花总出。」

　　「王住宫中快乐多，更于终日奏笙歌，
　　饮馔朝朝皆酒肉，衣裳对对是绫罗。
　　贪爱忽然衣（依）旧起，修行从此又□驼（蹉跎），
　　若要求闻微妙法，随我山中得也摩（么）？」

　　大王肯去也：

　　国王闻语喜难偕，此事深将□（惬）我怀。
　　但得仙人谈妙法，谁忧山内忍饥斋。
　　辞骨肉，欲相陪，宫中眷属起悲哀。
　　大王心里生欢喜，随他去也唱将来。

　　经：「王闻其语，欢喜踊跃，即便随仙，供给所须，采果汲水，拾薪设食，及至以身而为床座。」　　于时奉事，经于千岁，为于法故，精勤给侍，令无所乏。

　　此唱经文慈恩疏科有二：初难行能行，后难事能久。于时奉侍经于千岁已下，大王辞别宫内。大王临行，别其慈母，兼及太子臣寮。更与后妃公主：「今欲辞违，愿垂允许！」公主闻兮苦死留连，慈母见兮殷懃安抚，后妃悲啼，臣寮失绪，人人交仙者却回，□□愿大王不去。夫人闻言，泪流如雨，抛却妆台起来，拽得髭须咒咀：「一自为亲，几经寒暑，今朝忽拟生离，天地争交容许！」

　　起坐共君长一处，拟走东西大煞难。

　　大王在五色祥云之中，随仙人入山修道。

　　仙人当日运神通，彩雾迎王出帝宫。
　　贤圣赞扬千蔟蔟，天人欢喜万丛丛。
　　无意恋于居宝位，一心专待到山中，
　　一抵门徒弹指倾（顷），王逐仙人到碧峰。
　　纔欲到，未多时，王告仙人愿察知：
　　所许莲经便请说，不要如今有踊移！
　　仙者告：「莫痴愚，何假频频煎迫吾，
　　直待修行有次第，为汝宣扬得也无？」

　　大王修行，身心踊（勇）猛，抛却王宫，愿居雪岭。摘果在于高山，取水长于远井。新（辛）懃而不惮春秋，驱使而岂辞寒冷。

　　大王求道甚精专，苦行修行没退缘，
　　供侍仙人情转切，要闻妙法意能坚。
　　朝朝设食寻仙果，日日添瓶取美泉，
　　如此心中无退倦，俄然已度一千年。

　　大王摘果，路上忽逢兽王。

　　奉事仙人，心不渀（□）卤，终日新（辛）懃，千秋已度。汲水下万丈洪崖，采果上千峰渌树。持果子兮拟欲归庵，见兽王兮居其要路。面载（戴）惊惶，心生怕怖，一一申陈，重重告诉。欲过斋时，将临日午。

　　缘忧仙者怪迟，所以朕怀愁苦。
　　「伏愿兽王通过路，放我归庵事大仙。」

　　兽王却问：「大王自己是万乘之尊，七宝随身，千官拥从，行时音乐，坐乃箫韶，如此富贵多般，早是累生修种，何得于此终日驱驱，求甚事意？」兽王问那大王：

　　兽王当问大王言：「汝往山中多少年？
　　日日拾薪于晚后，朝朝采果向斋前。
　　抛弃皇宫心不□，伏事仙人意却专，
　　如此辛懃能忍受，不生退屈有何缘？」

