<!-- { "loadSidebar": true } -->
　　昔有刘寄者，冯翊人也。将牛一头，向瀛州市卖，得绢二十三疋。回还向家，至城一百九十里，投主人王僧家止宿。王僧兄弟三人，遂杀刘寄，抛尸灵在东园〔枯井〕里埋之。然寄精灵通感，即夜向家属梦与兄云：「〔昨向〕瀛州卖牛，得绢二十三疋，回还去州，行至城南一百九十里里，〔投寄主人王僧世家宿。为主人煞我，埋在舍东园里枯井中，取绢东行南头屋里〕柜子中藏之。」然兄梦觉惊恐，今有斯事，烦怨思慕，其弟今被贼所杀，夜来梦属之言，必应实也。遂即访问王僧家衣（于）舍，东园里〔枯井〕捉获弟尸灵，屋里南头柜中得本绢二十三疋。一如神梦之言。即捉王僧送州推勘，事事依实，都市（是）思寻鬼语，大有所凭，如此通于神明，坐作立报。事出南妖皇（异？）记。

　　昔有周宣王，信谗言，枉杀忠臣杜伯，杜伯临死之时，仰面向天曰：「〔杜伯无罪〕，王曲取谗佞之言，枉杀臣。〔今死矣，无罪知复何言，如其当先天下〕。经三年，必杀王。王莫不知。」王知之大怒曰：「我是万乘之主，纵枉杀三五人，有何罪过。」遂杀之。后更至三年，宣王遂出城田猎，行至城南〔门外〕，见杜伯前后侍从鬼兵队仗，乘赤马，朱笼冠，赫奕，手执弓箭，当路向宣王射之，〔王〕走退无路，百寮已下，咸而见之。政（正）射着王心，王心痛，便即还宫。不经三日，宣王死矣。古诗云：凡人不可枉杀，立当得报，事出太史。

　　昔有刘义狄者，中山人也。甚能善造千日之酒，饮者醉亦千日。时青州刘玄石善能饮酒，故来就狄饮千日之酒。狄语玄石曰：「酒沸未定，不堪君吃。」玄石再三求乞取尝，狄自取一盏与尝，饮尽。玄石更索，狄知克（已）醉，语玄石曰：「今君已醉，待醒更来，当共君同饮。」玄石嗔而遂去。玄石至家，乃即醉死。家人不知来由，遂即埋之。至三年，狄往访之玄石家，借问玄石。家人惊怪，玄石死来，今见三载，服满以（已）除脱讫，于今始觅。狄具言曰：「本共君饮酒之时，计应始醒，但往发□破棺，看之，的不死尔！」家人即如狄语，开□看之，玄石面上白汗流出，开眼而卧，遂起而言曰：「你等是甚人，向我前头？饮酒醉卧，今始得醒。」□上人看来，得醉气，犹三日不醒，是人见者，皆云异哉。

　　昔有吴王孙权时，有李纯者，襄阳纪南人也。有一犬字乌龙，纯甚怜爱，行坐之处，每将随。后纯妇家饮酒醉，乃在路前野田草中倒卧，其时襄阳太守刘遐出猎，见此地中草木至深，不知李纯在草醉卧，遂遣人放火烧之。然纯犬见火来逼，与口曳纯牵脱，不能得胜。遂于卧处直北相去六十余步，有一水涧，其犬乃入水中，腕（宛）转欲湿其体，来向纯卧处四边草上，周遍卧处合（令）草湿。火至湿草边，遂即灭矣，纯得免难，犬燃死。太守及乡人等与造棺木坟墓，高千余尺，以礼葬之。今纪南有义犬冢，即此是也。闻之者皆云：异哉，狗犬犹能报主之恩，何况人乎。

　　昔有李信者，陈留信义人也。为人慈孝，善事父母。年三十八，夜中梦见伺命鬼来取，将信向阎罗王前过，即判付司依法处分。信即经王诉云：「信与老母偏苦，小失父荫，今既命尽，岂敢有违。但信母年老孤独，信今来后，更无人看待，伏愿大王慈恩，乞命于后。」问信母年命，合得几许？鬼使曰：「检信母籍年寿命，合得九十，更余二十七年未尽。」王曰：「少在二十七年，亦矜放之。」鬼使更奏曰：「如信之徒，天下何限，今若放之，恐获例者众。」王闻此语，还判从死。鬼众嗔信越诉，遂截头手，抛着镬中煮之。于时大王使人唤来，却欲放信还家，侍养老母。鬼使曰：「你头手已入镬中煮损，无由可得。且借你别头手，着过王了，却来至此，与你好头手将归，慎勿私去。今缘事逼，且与你胡头，王且放归家侍养老母。」信闻放归，心生欢喜，便即来还，忘却放鬼使边取好头手。然梦觉，其头手并是胡人，信即烦恼，语其妻曰：「卿识我语声否？」妻曰：「语声一众，有何异也？」信曰：「我昨夜梦见异事，卿若晓起时，将被覆我头面。若欲送食至床前，闭门而去，自取食之。」其妻即依夫语，捉被覆之而去。乃送食来，语其夫曰：「有何异事？」忽即发被看之，乃有一胡人床上而卧。其妇惊惧，走告姑曰：「阿家儿昨夜有何变怪，今有一婆罗门胡，在新妇床上而卧。」姑闻此语，即将棒杖乱打信头面，不听分疏。邻里闻声者走来，问其事由。信方始得说委曲。始知是儿，遂抱悲哭。汉帝闻之，怪而问曰：「自古至今，未闻此事。虽则假托胡头，孝道之至，通于神明。」即拜信为孝义大夫。神梦之威，乃至如此，异哉。

　　昔王子珍者，太原人也。父母怜爱，叹曰：「我儿一生未得好学，遂〔遣〕向定州博士边孝先生下入学，先生是陈留信义人也。其先生广涉稽古，问对无穷，自孔子殁后，唯有边先生一人，领徒三千，莫如归伏，天下之人，无有胜者，是以四海之内，皆就边先生学问。子珍行至定州境内三十里，在路侧槐树下止息。有一鬼变作生人，复如此树下止息。子珍信为生人，不知是鬼。珍〔因而问〕曰：「君从何处来？」鬼复问珍曰：「年少从何处来？」珍答曰：「父母以珍学问浅薄，故遣我向定州边先生处入学，更无余事。」鬼复问珍曰：「年少姓何字谁？」珍曰：「姓王字子珍。太原人也。」鬼曰：「我是勃海人也。姓李名玄，父母早亡，兄弟义居。兄以我未学，遣我往于边先生处入学。于今已后，共卿同学。」珍见其年长，遂起拜玄共为兄弟。同行至定州主人家，饮酒契为朋友，生死贵贱，誓不可相违，李玄在学三年中，才艺过于边先生。先生问李玄：「非是圣人乎？何故神明甚异于众。先自多能，今者不如李生也。更有何术，愿尔一法（说）。」李玄于是再拜边先生曰：「弟子宿会有缘，得先生教授，不知何意如此。」边先生即用玄为助教授，教授诸徒，皆威玄。感得学内并皆无有非法。如有非法者，即当决罪。仍于私房，教子珍解义，如不得，即决罪。珍事玄喻如师父，更不自专。珍〔之〕学问，因此得成。后有太子舍人王仲祥，太原人也。先与子珍微亲，遂来过学。一夜同宿，乃觉李玄是鬼。明日路上，共珍执手取别，遂语珍曰：「我与弟亲故，今见异事，不可不道。弟今朋友，不得好人。」珍曰：「李玄今日若论学问，即是儒士君子。至容貌，世间希有，更嫌何事，云不得好人。」〔祥曰〕：「我之所论，非言〔人事容貌，弟是生人，李玄是鬼〕，生死有别，焉为朋友。弟若不信，今夜取新草一束。铺之而卧，弟与别头而卧。早起看之，弟卧处草实，鬼卧处草虚。」然后检草铺之，明日起看，果如仲祥之言，子珍始知是鬼。方便语玄曰：「外有风言，云兄是鬼，未审实否？」玄曰：「我是鬼也，昨〔夜〕王仲祥来，觉我是鬼，故语弟知，何人知我变化。但阎罗王见我年少，用我为省事。王以我学问不广，故遣我就边先生处学问，若三年即达，即与我太山主簿，如其不达，退入平人。蒙边先生教诲。不经周年，学问得达。以任太山主簿，已经二年。直为弟未还家，情恩眷恋，为此未去。弟今知我是鬼，私情畏惧，我亦不共弟同游，我宜还矣。我前者患背痛之时，直为言弟父之人，道我阿党，不与判断。王不问委曲，直决痛杖一百，是以背痛也。王更近来亲自直问判事。弟父今见身，实欲断入死簿。弟须急去家，父若犹生气，直将酒脯于交道祭我，三唤我名，即来救之，必得活矣。若气已绝，无可救济，知复奈何！知复奈何！弟今学问，应得成也。但好努力立身慎行，我能与弟延年益寿，谘请上帝，与弟太原郡太守，光州刺史。」子珍遂与分别。去至家内，见父犹有气存，即将清酒鹿脯，往至交道祭之。三唤其名，应时而至，乘白马朱衣笼冠，前后骑从无数，非常赫奕。别有青衣〔童子〕二人，〔前头〕引道，与珍相见，还〔如〕同学之时。即问珍父患状如何？珍答曰：「父今失音不语，少有生气见存，愿兄救命。」即语珍曰：「〔弟且合眼，将弟见父。」珍即合眼，须臾之间，玄将珍至阎罗王府门前，并向北。玄复语珍曰〕：「向者欲将弟见父，父在狱中禁身，形容憔悴，不可看之，弟无劳见之。今有一人着白葱，徒跣，戴紫锦帽子，手把文书一卷，是言弟父之人，即将后衙，向我前来。今与弟取弓箭在此专待专待，遥见来时，便射杀之，父患差矣。如不杀之，父入死簿，终不得活。」言未绝之间，其人即来。玄即指示子珍，「此人是也，宜好射之。我须向衙头判事去，不得在此久住，他人怪我。」〔玄〕上衙去后，所言之人直来接近珍边过，〔珍〕便即挽弓而射之。乃看着左眼，失落文书，掩眼走出。珍即检取文书读看，文书两纸，并是父名。玄语珍曰：「〔罗王闻生人之（臭），弟须早去，不得久住在此。怨家之人射着何处？」珍答曰：「射着左眼。」玄曰：「乃不见着要处，眼差还来相害。弟父今且得片时将息，弟到家访觅怨家杀却，然得免其难。」珍〔曰〕：实不知〔怨家〕何人是也。」〔玄〕又语珍曰：「但与弟旧怨者杀之。」当时烦恼与别，更审借问怨家姓名，弟但到家思维。珍即至家，与旧怨者亦无。唯失白公鸡，不鸣已经七日，不知何处在，东西求觅，乃在笼中见之，瞎左眼而卧。珍曰：「我怨家者，即此是也。所射左眼，着白葱者，是鸡身，徒跣者，鸡足也。着紫锦帽子者，头上冠也，此是我怨家。」遂杀作羹，与父食之，因此病差也。子珍为太原郡太守。汉景帝时，拜子珍光州刺史，寿命得一百三十八年而终矣。天下得鬼力，无过王子珍。故语曰：白公鸡，不合畜，畜即害家长；白狗不得养，养即妨主人，此之为（谓）也。〔事出幽名录〕。

