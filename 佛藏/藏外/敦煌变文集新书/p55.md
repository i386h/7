<!-- { "loadSidebar": true } -->
　　昔有田昆仑者，其家甚贫，未娶妻室。当家地内，有一水池，极深清妙。至禾熟之时，昆仑向田行，乃见有三个美女洗浴。其昆仑欲就看之，遥见去百步，即变为三个白鹤，两个飞向池边树头而坐。一个在池洗垢中间。遂入谷□（茇）底，匍匐而前往来看之。其美女者乃是天女，其两个大者抱得天衣乘空而去。小女遂于池内不敢出池，其天女遂吐实情，向昆仑道：「天女当共三个姊妹，出来暂于池中游虚，被池主见之，两个阿姊当时收得天衣而去，小女一身邂逅中间，天衣乃被池主收将，不得露形出池，幸愿池主宽恩，还其天衣，用盖形体出池，共池主为夫妻。」昆仑进退思量，若与此天衣，恐即飞去，昆仑报天女曰：「娘子若索天衣者，终不可得矣。若非吾脱衫，与且盖形，得不？」其天女初时不肯出池，口称至暗而去。其女延引，索天衣不得，形势不似，始语昆仑，亦听君脱衫，将来盖我着出池，共君为夫妻。其昆仑心中喜悦，急卷天衣，即深藏之。遂脱衫与天女。被之出池。语昆仑曰：「君畏去时，你急捉我，着还我天衣，共君相随。」昆仑生死不肯与天女，即共天女相将归家见母。母实喜欢，即造设席，聚诸情亲眷属之言日呼新妇。虽则是天女，在于世情，色欲交合，一种同居。日往月来，遂产一子，形容端正，名曰田章。其昆仑点着西行，一去不还。其天女曰：夫之去后，养子三岁，遂启阿婆曰：「新妇身是天女，当来之时，身缘幼小，阿耶与女造天衣，乘空而来。今见天衣，不知大小，暂借看之，死将甘美。」其昆仑当行去之日，殷勤属告母言：「此是天女之衣，为深举（□），勿令新妇见之，必是乘空而去，不可更见。」其母告昆仑曰：「天衣向何处藏之，时得安稳？」昆仑共母作计，其房自外，更无牢处，惟只阿娘床脚下作孔，盛着中央，恒在头上卧之，岂更取得。遂藏□讫，昆仑遂即西行。去后天女忆念天衣，肝肠寸断，胡至意日无欢喜，语阿婆曰：「暂借天衣着看。」频被新妇咬齿，不违其意，即遣新妇且出门外小时，安庠入来。新妇应声即出。其阿婆乃于床脚下取天衣，遂乃视之。其新妇见此天衣，心怀怆切，泪落如雨，拂模形容，即欲乘空而去。为未得方便，却还分付与阿婆藏着。于后不经旬日，复语阿婆曰：「更借天衣暂看。」阿婆语新妇曰：「你若着天衣弃我飞去。」新妇曰：「先是天女，今与阿婆儿为夫妻，又产一子，岂容离背而去，必无此事。」阿婆恐畏新妇飞去，但令牢守堂门。其天女着衣讫，即腾空从屋窗而出。其老母搥胸懊恼，急走出门看之，乃见腾空而去。姑忆念新妇，声彻黄天，泪下如雨，不自舍死，痛切心肠，终朝不食。其天女在阎浮提经五年已上，天上始经两日。其天女得脱到家，被两个阿姊皆骂老□，你共他阎浮众生为夫妻，乃此悲啼泣泪其公母，乃两个阿姊语小女曰：「你不须干啼湿哭，我明日共姊妹三人，更去游戏，定见你儿。」其田章年始五岁，乃于家啼哭，唤歌歌娘娘，乃于野田悲哭不休。其时乃有董仲先生来贤（闲）行。知是天女之男，又知天女欲来下界。即语小儿曰：「恰日中时，你即向池边看，有妇人着白练裙，三个来，两个举头看你，一个低头佯不看你者，即是〔你〕母也。」田章即用董仲之言，恰日中时，遂见池内相有三个天女，并白练裙衫，于池边割菜。田章向前看之。其天女等遥见，知是儿来，两个阿姊语小妹曰：「你儿来也。」即啼哭唤言阿娘，其妹虽然惭耻不看，不那肠中而出，遂即悲啼泣泪。三个姊妹遂将天衣，共乘此小儿上天而去。天公见来，知是□甥，遂即心肠怜愍，乃教习学方术伎艺能。至四五日间，小儿到天上，状如下界人间，经十五年已上学问。公语小儿曰：「汝将我文书八卷去，汝得一世荣华富贵。傥若入朝，惟须慎语。」小儿选（旋）即下来，天下所有问者，皆得知之，三才俱晓。天子知闻，即召为宰相。于后殿内犯事，遂以配流西荒之地。于后，官众游猎，在野田之中，射得一鹤，分付厨家烹之。厨家破割其鹤嗉中，乃得一小儿，身长三寸二分，带甲头牟，骂辱不休。厨家以事奏上官家，当时即召集诸群臣百寮，及左右问之，并言不识。王又游猎野田之中，复得一板齿，长三寸二分，□（赍）将归回，捣之不碎。又问诸群臣百官，皆言不识。遂即官家出敕，颁宣天下，谁能识此二事，赐金千斤，封邑万户，官职任选。尽无能识者。时诸群臣百官，遂共商议，惟有田章一人识之，余者并皆不辩。官家遂发驿马走使，急追田章到来。问曰：「比来闻君聪明广识，其（甚）事皆知。今问卿天下有大人不？」田章答曰：「有。」「有者谁也？」昔有秦胡亥是皇帝之子，当为昔鲁家斗战，被损落一板齿，不知所在。有人得者，验之官家，自知身得。」更款问曰：「天下有小人不？」田章答曰：「有」。「有者是谁也？」「昔有李子敖身长三寸二分。带甲头牟，在于野田之中，被鸣鹤吞之，犹在鹤嗉中游戏，非有一人猎得者，验之即知。」官家道好。又问：「天下之中有大声不？」章答曰：「有。」「有者何也？」「雷震七百里，霹雳一百七十里，皆是大声。」「天下有小声不？」章答曰：「有。」「有者何也？」「三人并行，一人耳声鸣，二人不闻，此是小声。」又问：「天下之中，有大鸟不？」田章答曰：「有。」「有者何也？」「大鹏一翼起西王母，举翅一万九千里，然始食，此是也。」又问：「天下有小鸟不？」曰：「有。」「有有（者）何是也？」「小鸟者无过鹪鹩之鸟，其鸟常在蚊子角上养七子，犹嫌土广人稀。其蚊子亦不知头上有鸟，此是小鸟也。」帝王遂拜田章为仆射。因此以来，帝王及天下人民，始知田章是天女之子也。

　　史记曰：孙元觉者，陈留人也。年始十五，心爱孝顺。其父不孝，元觉祖父年老，病瘦渐弱，其父憎嫌，遂缚筐轝舁弃深山。元觉悲泣谏父。父曰：「阿翁年老，虽有人状，惛耄如此，老而不死，化成狐魅。」遂即舁父弃之深山。元觉悲啼大哭，随祖父俱去于深山，苦谏其父，父不从。元觉于是仰天大哭，又将舆归来。父谓觉曰：「此凶物，更将何用？」觉曰：「此是成熟之物，后若送父，更不别造。」父得此语，甚大惊愕：「汝是吾子，何得弃我。」元觉曰：「父之化子，如水之下流，既承父训，岂敢违之。」父便得感悟，遂即却将祖父归来，精勤孝养，倍于常日。孔子叹曰：「孝子不违其亲，此之为也。」英才论云：「郑弘仁义，与车马衣物让弟，不自着衣，名流天下，举为郡〔孝〕，位至司徒也。」

　　昔有郭巨者，字文气，河内人也。家贫，养母至孝。巨有一子，年始两岁，巨语妻曰：「今饥贫如此，老母年高，供懃孝养，恐不安存。所有美味，每减与子，令母饥羸，乃由此小儿。儿可再有，母难重见。今共卿杀子，而存母命。」妻从夫言，不敢有违。其妻抱子往向后园树下，欲致子命。巨身掘地，欲拟埋之，语其妻曰：「子命尽未？」妻不忍即害，必称已死。巨掘地得一尺，乃得黄金一釜，釜上有铭曰：「天赐孝子之金，郭巨杀子存母命，遂赐黄金一釜。官不得夺，私不得取。」见金惊怪，以呼其妻，妻乃抱子往看。子得平存未死，妻乃喜悦。遂即将送县，县牒上州，州送上台省，天子下制，金还郭巨，供养其母，标其门闾，以立孝行，流传万代。后汉人也。

　　昔有丁兰者，何内人也。早失二亲，遂乃刻木为母，供养过于所生之母。其妻曰：「木母有何所知之，令我辛勤，日夜侍奉。」见夫不在，以火烧之。兰即夜中梦见亡母语兰曰：「新妇烧我面痛。」寝寐心惶，往走来归家，至木母前，〔乃见木母〕倒卧在地，面被火烧之处。兰即泣泪悲啼，究问不知事由。妻当巨讳，抵死不招。其时妻面上疮出，状如火烧，疼痛非常，后乃求哀伏首，始得差也。

　　昔刘向孝子图曰：有董永者，千乘人也。小失其母，独养老父，家贫困苦，至于农月，与辘车推父于田头树荫下，与人客作，供养不阙。其父亡殁，无物葬送，遂从主人家典田，贷钱十万文。语主人曰：「后无钱还主人时，求与殁身主人为奴一世常（偿）力。」葬父已了，欲向主人家去。在路逢一女〔子〕，愿与永为妻。永曰：「〔我〕孤穷如此，身复与他人为奴，恐屈娘子。」女曰：「不嫌君贫，心相愿矣，不为耻也。」永遂共到主人家。主人曰：「本期一人，今二人来何也？」主人问曰：「女有何伎能？」女曰：「我解织。」主人曰：「与我织绢三百疋，放汝夫妻归家。」女织经一旬，得绢三百疋。主人惊怪，遂放夫妻归还。行至本相见之处，女辞永曰：「我是天女，见君行孝，天遣我借君偿债，今既偿了，不得久住。」语讫，遂飞上天。前汉人也。

　　昔有楚王夫人郑袖，年老不共同床席，王遂遣之。有一美妾，怜爱非常，袖心恨怨，不出其口。遂于私处语妾曰：「王看你大好，惟憎你鼻大。」其妾因此已后，见王掩鼻。楚王私处问袖曰：「妾近来见我，掩其鼻，何也？」袖对曰：「〔此妾云〕王身体腥臭，是以掩鼻。」〔其王〕更不思虑，遂遣人入割却其鼻，由不虑也。

　　史记曰：孔嵩者，山阳人也。共乡人范巨卿为友。二人同行，于路见金一段，各自相让，不取遂去。前行百步，逢〔一〕锄人语〔之〕曰：我等二人见金一段，相让不取，今与君。」其人往看，唯见一死蛇在地，遂即与锄琢之两段。却语嵩曰：「此是蛇也，何言金乎？」二人往看，变为两段之金。遂相语曰：「天之与我此金也。」二人各取一段，遂结段金之交也。

　　史记曰：楚庄王夜梦共后宫美女，并诸群臣饮酒，烛灭未至之间，有一臣来逼于女。女即告王，有一臣无礼逼妾，妾则挽其冠缨而断。王遂遣左右，且止其烛，莫交而入。遂令诸臣悉挽〔冠〕缨而断，始听烛入，莫知谁过也。王曰：「饮人枉（狂）药，何得责人具礼。」其后数年，晋国兵马数百万众来攻楚。楚人疋马单枪，不惜身命。直来左右冲突，晋军兵马百万余众，并皆退走无路。遂令晋军大败，收军而还。楚王曰：「在阵没身救朕者，谁也？」唤来。帝问曰：「君是何人，能济寡人之难。」仕曰：「臣是昔有（者）断缨之人也。当见王赦罪，每思报君恩也。」王曰：「善哉善哉，不可偿也。」

