<!-- { "loadSidebar": true } -->
　　孔子一日领众徒出游见诸儿戏一儿独不戏乃驻车而问之答曰凡戏无益衣破里空必有斗争劳而无功亏体辱亲诚亦伪事故乃不戏遂低头以瓦石作城夫子责其何不避车答曰城当避车乎车当避城乎夫子勒车偏道下而问曰小子汝年尚幼何多诈乎答曰人生三日别于父母鱼生三日游于江湖天生自然岂为诈乎夫子叹曰善哉汝居何乡何里何名何字小儿答曰在敝乡贱里姓项名托尚未有字子曰我欲与游戏汝意若何答曰家有父母当事兄长当敬幼弟可教名师可学焉可戏也子曰吾车中有十二棋子欲与赌博未知可乎答曰天子好博其事不理诸侯好博不利于己君子好博学问荒废小人好博失却家计奴婢好博必被鞭笞农夫好博耕种失时是以无博也子曰欲与平治天下汝意若何答曰天下不可平也或有高山或有江湖或有王侯或有奴婢平却高山鸟兽无依填却江湖鱼鳖无归除却王侯民多是非舍却奴婢君子使谁天下荡荡岂可平乎子曰汝言天下何火无烟何水无鱼何山无石何树无枝何人无妇何女无夫何牛无犊何马无驹何雄无雌何为君子何为小人何为不足何为有余何城无使何人无字答曰萤火无烟井水无鱼土山无石枯树无枝仙人无妇王母无夫石牛无犊木马无驹孤雄无雌贤为君子愚为小人冬日不足夏日有余空城无使小儿无字子曰汝至天地之纲纪阴阳之终始何左何右何表何里何父何母何夫何妇风从何来雨从何起云从何出雾从何至天地相去几千万里小儿曰九九八十一是天地之纲纪八九七十二是天地之终始天为父地为母日为夫月为妇东为左西为右南为表北为里风发苍梧雨生郊市云出四方雾从地起天地相去万千余里东西南北皆有等尔子曰汝言父母夫妇何为至亲答曰父母亲夫妇不亲子曰夫妇生则同衾死则共棺椁何得不亲答曰人无父母如树无根带〔根〕一死枝叶便枯千日〔一日〕纔无父母诸子悉皆孤薄以妇比母不亦远乎人生无妇如车无轮所造更得其新妇死更索必得其亲三窗六牖不如一户之光众星朗朗不如孤月独明父母之恩奚可悉论也孔子叹曰善哉善哉小儿问曰适来问托一一答之托欲请问数事幸弗见弃假如鹅鸭何以能浮鸿雁何以能鸣松柏何以冬夏常青夫子答曰鹅鸭能浮为脚足方鸿雁能鸣为咽颈长松柏冬夏常青为心中刚小儿曰不然鱼鳖能浮岂为脚足方虾蟆能鸣岂为咽颈长竹亦冬夏常青岂为心中刚小儿曰天上零零夫子知有几星子曰适来问地何得谈天小儿曰地下碌碌知有几屋子曰只论眼前何得谈天说地小儿曰若论眼前眉毛数得其有几茎夫子不答而去故有后生可畏之语　明李廷机考正丘宗孔增释历朝故事统宗卷九（万历二十三年周曰校刻本）

变文集附录二　新编小儿难孔子

　　昔文宣王姓孔名丘字仲尼。鲁国昌平乡阙里人。圣人身长九尺六寸。灵王二十一年己酉生于鲁国之西。置一学堂。教三千徒弟七十二贤儒。一日领诸徒弟出游。路途数个小儿作戏。其中一个不戏。孔子住车而问曰。汝缘何不戏。小儿答曰。凡戏无益。衣破则缝。伤我父母。不及门中必有争对。劳而无功。岂是好事。故乃不戏。小儿回头将瓦子作城，孔子曰何不避车乎。小儿答曰。为车当避于城。惟以城避车。我辈年幼何以避之。孔子曰。你有多大年纪。如何诈作。小儿答曰。人生三日当别父母。兔生一日走于郊野。鱼生三日游于江湖。龙生三日张牙舞爪。天生自然有何诈乎。孔子曰。汝居何乡何里何姓何名。小儿答曰。吾居贱地姓项名橐无字即是小儿。孔子曰。吾车中有三十二棋子。与你博戏。你意下如何。小儿答曰。天子好博四海不理。诸侯好博岂修于己。君子好博学问荒废。小人好博输却家私。农夫好博耕种时失。故乃不戏。孔子曰。吾共你同游。你意下如何。小儿答曰。家有严父当须侍之。家有慈母当须养之。家有明师当须学之。家有兄长当须听之。家有弱弟当须教之。何必与你同游。孔子曰。你知何火无烟。何水无鱼。何山无石。何树无枝。何人无妇。何妇无夫。何牛无犊。何马无驹。何城无市。何人无字。何为不足。何为有余。小儿答曰。萤火无烟。井水无鱼。土山无石。老树无枝。仙人无妇。玉女无夫。土牛无犊。木马无驹。皇城无市。小人无字。冬日不足。夏日有余。孔子曰。可知父母至亲。兄弟至亲。夫妇至亲。小儿答曰。父母与兄弟至亲。夫妇不亲。孔子曰。夫妇生则同衾。死则同穴。如何不亲。小儿答曰。若曰夫妇至亲。一日无父母诸子何以为倚。将妻性母岂不远乎。兄弟如手足。夫妻如衣服。衣破再缝又得其新。妻死再娶又得其亲。兄弟难以再换。父母如树根。子孙如树枝何由而佳。无妻者如车无轮。车造其轮。人得其新。贤家之女世间之屋。三窗六萤不如一户之光。众星朗朗不如皓月之明。孔子曰。你知天地之纪纲，阴阳之致中，何左何右，或表或里，风从何起，云从何生。天地相去几万里。小儿答曰。九九八十一，乃天地之纪纲，八九七十二，阴阳之致，山东为左，山西为右，山外为表，山内为里。风从地起。云从山生。天地相去有万万余里。孔子曰。我与你平却山河意下如何。小儿答曰。山河不可平。平却无高低。平却高山兽无所倚。填却江湖鱼无所归。除却王侯人多事非。除却小人君子是谁。孔子不言。小儿问圣人。鹅鸭能以浮水为何。孔子曰。赖他有登水掌逼水毛。因此浮之。小儿又曰。舟船无逼水毛水上亦能浮之。孔子不答。小儿又问曰。松柏为何冬夏常青。孔子曰。赖他心实精脉饱满所以冬夏常青。小儿又问曰。竹竿心空。心又不实冬夏也亦常青。孔子不答。小儿又问曰。公鸡因何能鸣。孔子曰。赖他颈长因此能鸣。小儿又曰。蛤蟆颈短何亦鸣。孔子不答。小儿又曰。天上明明有多少星。孔子曰。吾与你眼前之事何必论天地。就问你眉毛发有多少数。圣人无言可答。连忙下车来迎。

二、晏子赋

　　昔者齐晏子使于梁国为使，梁王问左右曰：「其人形容何似？」左右对曰：「使者晏子，极其丑陋，面目青黑。且唇不附齿，发不附耳，腰不附踝，既貌观占（瞻），不成人也。」
　　梁王见晏子，遂唤从小门而入。

　　梁王问曰：「卿是何人，从吾狗门而入？」晏子对王曰：「王若置造人家之门，即从人门而入；君是狗家，即从狗门而入。有何耻乎？」

　　梁王曰：「齐国无人，遗卿来〔也〕！」晏子对曰：「齐国大臣七十二相，并是聪明智惠，故使向智量之国去；臣最无智，遣使无智国来〔也〕。」

　　梁王曰：「不道卿无智，何以短小？」晏子对王曰：「梧桐树虽大里空虚，井水虽深里无鱼，五尺大蛇怯蜘蛛，三寸车辖制车轮。得长何益，得短何嫌！」

　　梁王曰：「不道卿短小，何以黑色？」晏子对王曰：「黑者天地之性也。黑羊之肉，岂可不食？黑牛驾车，岂可无力？黑狗兔，岂可不得？黑鸡长鸣，岂可无则？鸿鹤虽白，长在野田；丧车虽白，恒载死人。漆虽黑向其前，黑挺虽黑在王边。采桑椹黑者先尝。方知此言见白何益！」

　　〔又〕晏子对王曰：「剑虽三尺，能定四方，麒麟虽小，圣君瑞应；箭虽小，煞猛虎；小锤能鸣大鼓。方知此言见大何益！」

　　梁王问曰：「不道卿短小，卿先祖是谁？」晏子对王曰：「体有于丧生于事，粳粮稻米出于粪土，健儿论功，儜儿说苦，今臣共其王言，何劳问其先祖！」

　　王乃问晏子曰：「汝知天地之纲纪，阴阳之本姓（性），何者为公？何者为母？何者为左？何者为右？何者为夫？何者为妇？何者为表？何者为里？风从何处出？雨从何处来？霜从何处下？露从何处生？天地相去几千万里？何者是君子？何者是小人？」晏子对王曰：「
　　九九八十一，天地之纲纪；八九七十二，阴阳之本性。天为公，地为母，日为夫，月为妇，南为表，北为里，东为左，西为右，风出高山，雨出江海，霜出青天，露出百草。天地相去万万九千九百九十九里。富贵是君子，贫者是小人。出语不穷，是名君子也。」

　　晏子赋一首

三、燕子赋（一）

　　仲春二月，双燕翱翔，欲造宅舍，夫妻平章。东西步度，南北占详，但避将军太岁，自然得福无殃。取高头之规，垒泥作窟，上攀梁使，藉草为床。安不虑危，不巢于翠暮（幕）；卜胜〔而〕处，遂托弘梁。铺置纔了，蹔往坻塘；乃有黄雀，头脑峻削，倚街傍巷，为强凌弱，睹燕不在，入来皎（挍）掠。见他宅舍鲜净，便即兀自占着。妇儿男女，共为欢乐，自夸楼猡。「得伊造作：耕田人打兔，跖履人吃臛，古语分明，果然不错，硬努拳头，偏脱胳膊。燕若入来，把棒撩脚。伊且单身独手，喽我阿莽□斫，更被唇口嗫嚅，与你到头尿却。」言语未定，燕子即迥，踏地叫唤，雀儿出来，不问好恶，拔拳即差，左推右耸，剜耳掴腮，儿捻拽脚，妇下口□，燕子被打，可笑尸骸，头不能举，眼不能开。夫妻相对，气咽声哀。「不曾触犯豹尾，缘没横罗（罹）鸟灾？」遂往凤凰边下，下牒分析。「燕子单贫，造得一宅，乃被雀儿强夺，仍自更着恐吓，云明敕括客，标入正格。阿你浦逃落藉，不曾见你鹰王役，终遣官人棒脊，流向担崖象白。云野鹊是我表丈人，□鸠是我家伯，州县长官，瓜萝亲戚。是你下牒言我，共你到头，并亦火急离我门前，少时终须吃掴。燕子不分（忿），以理从索，遂被撮头拖曳，捉衣撦擘，辽乱尊拳，交横秃剔。父子数人，共相敲击，燕子被打，伤毛堕翮，起止不能，命垂朝夕，伏乞检验，见有青赤，不胜冤屈，请王科责。」凤凰云：「燕子下牒，辞理恳切，雀儿豪横，不可称说。终须两家对面分雪，但知臧否，然可断决。」专著（差）□鹩往捉。
　　□鹩奉命，不敢久停。半走半骤，疾如奔星，行至门外，良久立听。正闻雀儿，窟里语声。〔雀儿〕云：「〔吾〕昨夜梦恶，今朝眼□，若不私斗，克被官嗔。比来傜役，征已应频。多是燕子，下牒申论，约束男女，必莫开门，有人觅我，道向东村。」□鹩隔门遥唤：「阿你莫漫辄藏！向来闻你所说，急出共我平章。何为夺他宅舍，仍更打他损伤，凤凰令遣追捉，身作还自抵当，入孔亦不得脱，任你百种思量。」雀儿怕怖，悚惧恐惶；浑家大小，亦总惊忙。遂出跪拜□鹩，唤作大郎二郎：「使人远来冲热，且向窟里逐凉。卒客无卒主人，蹔坐撩治家常。」□鹩〔恶发，把腰即〕曰：「者汉大痴，好不自知，恰见宽纵，苟徒过时。饭食浪道，我亦不饥。火急须去，恐王怪迟。」雀儿已愁，贵在淹流。迁延不去，望得脱头，干言强语，千祈万求，「通融放到明日，还有些些束羞（修）。」□鹩恶发，把腰即□，雀儿烦恼，两眉不皱。撩瞻擒去，须臾到州。

