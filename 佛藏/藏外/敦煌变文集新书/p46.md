<!-- { "loadSidebar": true } -->
　　前后三日，皇帝诏净能于大内饮宴，作乐动箫韶。时嘱（属）初秋之月，凉风渐侵。大内宴赏，与宾（嫔）妃翫乐。同饮数巡，歌吹滨（缤）纷。皇帝心不欢悦，谓净能曰：「朕今饮宴，都不似；天师有章令，使宴乐欢娱。」净能承其帝命，抽身便起，只对殿西角头一个□（剑）南蛮画瓮子，可授（受）石已来，净能移心作法，闇求欢要乐，帝心娱情在炙。于是净能怀中取笔，便于瓮子上画一道士，把酒盏饮，帖在瓮子上，其瓮子便变作一个道士。身长三尺，还着摴（樗）冠黄被（帔），立于殿西角头。净能奏曰：「臣见陛下饮似不乐，臣与陛下邀得一个饮流，此席的毕欢矣。」皇帝闻，谓净能曰：「是何饮流，性得朕意？」净能奏曰：「还是一个道士，妙解章令，又能饮宴，论今说古，无有不知，多解多能，人间皆晓。」陛下诏道士，道土奉奏。诏从殿西角，趍而直至殿前，口口称臣。玄宗亦（一）见，龙颜大悦。妃妃彩女，悉皆欢笑。其道士朝仪不失，皇帝便赐升殿，与朕接坐问答。帝又问：「尊师饮户大小？」净能奏曰：「此尊大户，直是饮流，每巡可加三十五十分，卒难不醉。」其道士巡到便饮，都不推辞。皇帝极欢，同坐兴合，妃姤婇女，皆欢（劝）三升。道士被劝校多，巡巡不阙。从已时饮至申时，道士饮一石已来，酒瓮子恰荡。樽中有酒五升，净能意逞道士，奏曰：「陛下席欲散，余酒拟欢（劝）尊师，伏望朕下允臣所〔□〕（奏）。」皇帝曰：「依奏！」酒便赐尊师，其道士苦不（苦）推辞，奏曰：「臣恐失朝仪而亏礼度。」净能曰：「知上人是大户，何用推辞！」道士奏曰：「其酒已劣，贯（实）饮不得！」净能见苦推辞，对皇帝前乃作色怒：「恩此道士，终须议斩首！」皇帝曰：「他有何罪愆，忽而斩之？」净能奏曰：「缘伊逅我极。」皇帝依奏，令高力事（士）取剑斩道士。〔□〕（头）随剑落，抛在一边；头元是酒瓮子盖，身画瓮子身，向上画一个道士，帖符一道。缘酒瓮子恰满便醉。皇帝一见大笑，妃姤共贺帝情，应内人惊笑不已。高力士再三瞻瞩不分，重观恣（咨）嗟。玄宗皇帝及朝庭大臣，欢（叹）净能绝古超今，化穷无极，暴书符录（箓），〔口〕圣幽玄，人问（间）有，莫侧（测）变现，与太上老君而无异矣。

　　玄宗倾心好道，专意求仙，露胆披肝，思望长生。又贪采符录（箓）之妙。皇帝又夜梦见一神人，送龙肝来。帝谓神人曰：「此肝自何而来？」神人曰：「上界令神送来！」皇帝梦里得龙肝，其味甚美，忽然惊挍（觉），都无一物。皇帝思梦，便诏净能问之。净能奏曰：「陛下合得龙肉吃。」皇帝曰：「何以得之？」净能奏曰：「索水一盆，」剑横其上，作法书符一道，抛着盆中，云露（雾）斗闇，良久中间，露（雾）收云散，空中有一神人，送龙腿一只，可重三十余斤。净能收得，进上皇帝。皇帝见龙肉，大悦龙颜，朝庭将相具言：「自古未有似净能者也！」

　　开元十三年，天下亢旱，帝乃诏百僚。皇帝〔曰〕：「关外亢旱，关内无雨，卿等如何有？」宰相璟、宗（崇）奏曰：「陛下何不问叶净能求雨？」皇帝闻，便诏净能对，奉诏直至殿前。皇帝曰：「天下亢旱，天师如何与朕求雨，以救万姓？」净能奏曰：「与陛下追五岳神问之。」皇帝曰：「便与问。」净能对皇帝前，便作结坛场，书符五道，先追五岳直（值）官要雨。五岳曰：「皆犹（由）天曹。」净能便追天曹，且（具）言：「切缘百姓抛其□米饼，在其三年亢旱。」净能曰：「缘皇帝要雨，何处有余雨，速令降下！」天曹曰：「随天有雨。」叶尊师便令计会五岳四渎，速须相将下雨。前后三日雨足，石榖丰熟，万姓歌谣。

　　至十四年，皇帝大赦天下，一任百姓点灯供养。诸官看灯，非常作乐。又有敕令，坊市百姓，一任点灯，勿令禁夜。看灯却回大内，净能（皇帝）问：「诸州悬（县）皆如此否？」净能奏曰：「蜀都有灯，供养至极，优（伏）恐京国不如！」皇帝又问：「剑南去此多少？」净能奏曰：「去此三千里。」皇帝问曰：「如何知彼？」净能奏曰：「臣适来从彼看回。陛下不信臣所奏曰（白），自去即难；与臣同往，斯须便到。」皇帝曰：「脱将朕去，复何侍从，几人同行？」净能奏曰：「可一与人也。」皇帝曰：「复着何色衣服？」净能奏曰：「供奉之类，尽着素衣。」皇帝曰：「便令高力士等火急装束，速与卿等同往□（剑）南看灯。」高力士等面奉进上（止），当时枇排装束。于是作法，便将皇帝及左右随驾等，同〔□〕（往）剑南看灯，疾似飞云，申（由—犹）如电掣。皇帝待从行时便到剑南，巡历街衢，同游诸处。又见坊市点灯铺设，供养交撗，音乐至极，深悦帝情。净能又将皇帝于蜀王殿上，随驾同观，遂令奏乐数曲。皇帝谓净能曰：「天师，夜更深，朕拟却归长安。」净能奏曰：「陛下今日游蜀川，未能周遍，若欲归京，如今便行。」净能再奏曰：「陛下驾幸此郡，须交蜀郡之知看灯，于蜀王殿上奏乐。」帝曰：「如何令人得之（知）朕自看灯来？」净能奏曰：「陛下须留一事着体之衣于蜀王殿上。后节度使必遣人搜殿，见此汗衫子，必差人进来。陛下然谓朕自看灯作乐，故留汗衫子，以为不谬。即蜀人及宙宇（宇宙）百姓，咸知陛下看灯，岂不善矣！」皇帝遂留衣——少（小）汗衫子一领，在蜀王殿上。净能见皇帝留衣，便作法，须臾之间，相将到长安。净能奏曰：「此大内。」皇帝展转怀媿求道仙，叹净能是事莫侧（测）其渥（涯），符录（箓）天下每不可比。皇帝专心求长生不死之术，忽闻大内打四下鼓，更漏分明，皇帝回报净能：「天师且归观内，明晨净能见朕。」净能奉敕，便归观内。皇帝与高力士说曰：「〔蜀〕中路远，阻隔山何（河），臊（瞬）息之间，及都（诸）州郡。」其夜节度使及官寮百姓等，又闻蜀王殿上作乐。直至天明，蜀郡人深怪。倍加搜获，疑是异人。捕逐纷〔□〕（纭），恐是精怪。又收得少（小）汗衫子一领。数日寻逐，都无踪由。剑南节度不敢隐，便录表闻，奏言异事，谨差幕府兼御史中丞翟常进表，不经旬日，即到长安。皇帝览表，展在玉桉，赞之一遍。又见汗衫子，龙颜大悦。焉知不谬？皇帝亲问事宜，使人具言：「正月十五日夜二更，车马侍从，尽着白衣，得有一百余人，向蜀王殿上作乐，曲终便去。遗却汗衫子一领，搜获更无踪由。是此异详（祥），本使勒臣奏闻。」皇帝谓翟常曰：「昨正月十五日夜，朕与叶净〔能〕及随驾于蜀王殿上憩歌，故令奏乐。收畅曲罗，及归回，恐蜀郡不知朕之游看，故遗汗衫子。卿速报本使，朕自别有优赏诏。」翟常拜辞皇帝，便即登途。欢心弈〔弈〕，雨露〔沾〕身，六亲增荣，九族咸庆。不经旬日，即至蜀中。具言诏命。剑南人吏百姓，皆言皇帝通神宇宙，天下周游，非论蜀川境，诸州府不敢辄行法令。

　　皇帝每日亲问净能道法，净能时时进法，皇帝每事不遗。忽于一日，皇后无子，拟求净能曰：「妾闻叶净能法述（术）通神，妾欲求子，不敢不奏。」皇帝便诏净能问曰：「朕未登极之日，即有皇后；及至登极已来，全无子息。天师兹（缁）流，为朕求一子，在其国计。朕与皇后，不敢有负天师。」净能奏曰：「男女盖缘宿运，净能何以求之？」净能乃问天曹，牒地府。净能便对皇帝书符，吹向空中，当时化为神，便乃升天。又书符牒问地府。须臾天曹地府同报曰：「皇后此生不合有子。」净能具奏。

　　八月十五日夜，皇帝与净能及随驾侍从，于高处既（翫）月，皇帝谓净能曰：「月中之事，其可恻（测）焉？」净能奏曰：「臣说亦恐无益，臣愿将陛下往至月宫游看可否？」皇帝曰：「何以得往？」净能奏曰：「陛下自行不得，与臣同往，其何难哉！」皇帝大悦龙颜。皇帝曰：「可将侍从同行？」净能奏曰：「剑南看灯，凡人之处；月宫上界，不同人间。缘陛下有仙分，其可蹔往。」皇帝又问曰：「着何色衣服？」净能奏曰：「可着白锦绵衣。」皇帝曰：「因何着白锦绵衣？」净能〔奏曰〕：「缘彼是水晶楼殿，寒气凌人。」皇帝装束便行。净能作法，须臾便到月宫内。观看楼殿台阁，与世人不同；门□〔□〕（户）牖，全珠（殊）异世。皇帝心看楼殿，及入重门，又见楼处宫合，直到大殿。皆用水精琉璃玛瑙，莫恻（测）涯际。以水精为□牖，以水精为楼台。又见数个美人，身着三殊（铢）之衣，手中皆擎水精之盘，盘中有器，尽是水精七宝合成。皇帝见皆存礼度。净能引皇帝直至娑罗树边看树。皇帝见其树，高下莫恻（测）其涯，枝条直赴三千大千世界，其叶颜色，不异白银，花如同云色。皇帝树下徐行之次，踦躇（踟蹰）蹔立，冷气凌人，雪凝复（彻）骨。皇帝谓净能曰：「寒气其（甚）冷，朕欲归宫。」净能奏曰：「与陛下相随游戏，甚是仙□（华），不并下方，陛下不用（匆匆），且从容翫月观看，然乃却回，岂不善矣！」皇帝倚树，转觉凝寒，再问净能，朕今忍寒不得，愿且却归，若更须臾，须恐将不可。净能再问（闻）帝说，不觉哂然。便乃作法，须臾却到长安。又皇帝专心求法，合掌向前，启言天师：「示朕道法，尽朕一身，永受天录，与朕为师。」净能奏曰：「微臣道法，皆是符录之功，岂堪传受。」皇帝至明晨，群臣朝参，帝曰：「朕昨夜三更，与叶天师同往月宫观看，见内外清霄迥然，楼殿台阁悉异，皆是七宝装饰。」群臣共驾（贺）皇帝：「三皇五帝周秦已来，未有似陛下者也。若道教通神，符录（箓）绝妙，天下无过叶天师耶？」皇帝遂命太史官，批在唐录。

