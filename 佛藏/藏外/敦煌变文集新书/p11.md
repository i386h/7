<!-- { "loadSidebar": true } -->
　　经：「须菩提，若善男子善女人，以三千大千世界□（碎）为□（微）尘，□（于）意云何。是微尘众，宁为多不，问也。甚多世尊，答也。何以故？征也。若是微尘众实有者，佛即不（不字为衍文）不说是微尘众释也。所以者何？难也。言佛说微尘众，即非微□（尘）众，是名微尘众者，」乃至「如来所说三千大千世界，即非世界，是名世界者。」此唱经文是第二蕴体非实也。

　　微尘能成世界，应身能显真身。言碎世界为尘多不？甚多者，此喻显从真见应，非定一义也。后显诸佛断灭烦□（恼）尽仪也。且世界是尘所成，尘从世界上起。且化身本自真身，真身因化而显。非尘不成其界，非化不显其真。且从年至岁□尘，尘不离于世界。从劫至劫度众生，众生元在法界。不动即止，佛及众生亦然也。尘不动即是止也，烦恼不动即是□（灭）也。言何以故？是微尘众实有者，佛则不说，此明微尘不实，烦恼亦不实也。言则非是名者，明佛说碎世界作微尘，喻诸佛断烦恼尽，于真如法界处，非定一□（义）也。

　　且尘在世界，而世界能客（容），烦烦（恼）在法界，而法界不染。或云烦恼在佛，而惟佛能伏。尘在世界，而世界能受也。

　　且若非世界，焉能容尔许多微尘，且若非如来，焉能伏尔许多烦恼。且世界是空，而微尘亦空，且真如是空，而烦恼亦空，故曰非定一义也。

　　世界非常可宽，容纳尘埃有甚难，
　　五岳四椟（渎）皆总受，不论江海及诸山。
　　藂林花药兼松竹，六道三□及四禅，
　　直是上生非相处，风轮水祭总成困（闲）。
　　直常法界还如此，烦恼摧伏有甚难，
　　不拣四生兼六类，尽得□余证涅盘。
　　微尘道理称扬了，向下经文事若何，
　　各请敛心合掌手，衣（依）前好了〔唱唱罗〕。

　　经：「何以故？若世界实有者，则是一合相」乃至「贪着其事者。」

　　此唱经文是第二约二谛，弁为重成也。言若世界实有，是一合相者，何以得知世界不实耶？若世界定实有性，法身如来，喻如世界。一切烦恼，喻如尘埃。微〔尘〕从世界而起，世是微尘所成，非烦恼不显法身，非尘埃不显世也。若□出众微尘，从他方而着，他方岂不是世耶？若驱出众烦恼，从别处而着，别处起（岂）不是法界也。此微尘之义，其事甚深也。

　　不拣山河大地，不拣日月星辰，
　　不论三恶道中，不说十方世界。
　　将来尽化作微尘，撒在空中处处匀，
　　积聚微尘成世界，将来打碎作成尘。
　　我佛身似三千界，烦恼由如世上尘，
　　世界本因尘土造，众生能变作佛身。
　　世界上，有尘埃，众生身上有如来，
　　佛与众生不塞离，众生贪变（恋）却轮回。
　　过□（素）

　　经云：如来说一合相者，缘微尘世界，被人一合相。如来向说过□云，被人计一合相。法喻合。若准佛意本来云，即非定性一合相也。经云：是名一合相者，即是假名一合相也。明非也，明异也。经云：一合相者，即是不可说，但凡夫之人，贪着其事者，若世界有性，即名然合也。非有此理，故不可呵。但凡夫之人，虚妄贪着，妄计为实也。

　　微尘可得遇着风，当时幅塞满虚空，
　　信脚夜行迷暗走，不知南北与西东。
　　众生身分还如此，贪变（恋）□明欲火中，
　　佛与众生虽不远，□缘隔壁镇长聋。
　　世间贪变（恋）是凡夫，不悟身中明月珠，
　　当日如来亲为说，都公案上复何如。

　　经云：「若人言佛说我见」至「所说义不？」问也。「世尊，是人不解如来所说义，」答也。「何以故？」征也。「世尊说，我见人见乃至即非是名寿者」释也。此是七唱之中，第四如所不分别，即□能见也。盖为众生故，如来说众生病，众生闻说为是如来有此我人寿者见也。就释文中解，初句明凡夫我见，二句明凡夫我□（执），三句明凡夫妄计有我，故如来为说，即非是名也。

　　众生执我为实有，世尊为说总皆□（空），
　　不解所说如来义，琼森分别入繁（樊）笼。
　　金刚般若真常法，解具三明证六通，
　　五百世中能转念，恶道三涂永不逢。
　　向下更有一唱经，便是如来相劝处，
　　各请敛心合手掌着，断除法相唱将来。

　　经：「须菩提，发三耨三菩提者，科文云：何人不分别，问也。于一切法，应如是知，如是见，如是信解不生法相。须菩提，所言法相者，如来说即非〔法相〕，是名法相者。」

　　科文云：问于何人不分别？又问于何法不分别？此是答求一切法等也，此是法空也，应如是无我知，如是无我见，如是无我，如是信解不生法相矣，指法之言。所言法相者，如来说即非法相，此二谛法相也。言二谛者，即世谛第一义谛也。言是名法相者，是名取着法相也。

　　俗谛门中事相多，真空道理没偏坡（颇），
　　晓悟大乘□相理，自然心里伏天魔。
　　又将七宝依前施，不□演说事如何，
　　□量阿僧祇劫数，清令雅调唱将罗。

　　经：「须菩提，若有人以满□量阿僧祇劫世界七宝持用布施。」

　　此举□数劫七宝布施也，布施不如持经也。言发菩提心者胜彼者，此唱经缘前文中明真身不动，众生疑为是化身如来，所说经法□福报故，此所以举化佛之教，巨有福报尚不如持于此经。七宝布施□（满）僧祇界，亦不如能持此经也。若人以□量七宝满僧祇界布施，不如发大菩提心，持经如经所行也。此唱经文是七段中，第五校量显胜也。若广引持经现世、□□、及当得菩提，可无尽也。

　　□量阿僧祇世界，七宝持将惠有情，
　　布施虽获无限福，不如常转大乘经。
　　施宝能招多快乐，官职尊崇次第荣，
　　假饶身命皆将舍，未胜常持般若经。
　　此是如来真净法，劝人依此学修行，
　　世间贪变（恋）沈沦福，争须似莲花朵上生。
　　持四句，灭千灾，任运心中觉性开，
　　既解持经莫取相，如如不动唱将来。

　　经：「云何为人演说，不取于相如如不动者，」此是七唱之中第六段，政明说法不染也。言云何为人演说者，此问应化佛身既为人说法，如何不取世间相也。答：如如不动者也。且佛化应身，虽然为人说法，如似真如不摇不动也，故经答言如如不动是也。

　　发心疑转大乘经，总未排比不要明。
　　会得经中真经路，□过嘿嘿学修行。
　　装香转念寻常事，不如□（夸）张到处呈。
　　经上令教不取相，如如不动自然成。
　　有为法，右绝多，观行观伊事若何。
　　梦幻之身应不久，再三相劝唱将来。

　　经：「何以故？」征也即征诘前来有为之相也。「一切有为法，如梦幻泡影，如露亦如电，应作如是观」者，此唱是七唱之中，第七流转不染也。言一切有为法者，总举有为之法也。言如梦幻泡影露电者，约六喻解释也。言梦者，过去法如梦也。净名经云：为虚妄见也。言幻者，现在法如幻也。净名经：从颠倒起也。约注云过去法如梦，现在法如电，依报如幻，政报如露，三受如泡，业行如影。言三受法者，即苦受、乐受、不苦不乐受也。言应作如是观者，佛劝令于有为法中，但作此观，故得如如不动也。

　　散劝文

　　亦是结劝行人，应当学佛作如是观也。

　　从前已过人间事，隐影思量梦一般，
　　现在荣华如似电，未来虚幻不堪观。
　　中秋八月演朝露，滴滴如珠草上悬，
　　也似人身□两种，未客（容）快乐却巡镮（循环）。
　　一泡破，一泡成，雨点如珠水上行，
　　也似人身□两种，这邀（边）纔死那边生。
　　业如影，行如身，行业还同影与人，
　　善业感招生胜处，业缘重即却沈沦。
　　佛教如是观虚幻，弁取前生识取因，
　　莫在有为心有相，如如不动是名真。
　　序分政宗今讲了，流通末后意如何，
　　一段经文三段唱，且当第一唱将罗。

　　经：「佛说是已者」此是流通分中，第一标佛化毕也。言已者，毕竟了绝之义也。

　　佛是牟尼三界主，经是金刚一卷经，
　　说是慈尊亲为说，人天总得悟无生。
　　辞法座，舍花台，修罗大众意徘□（徊），
　　奉计当时闻法了，谁人领解唱将罗。

　　经：「长老须菩提，及诸比丘、比丘尼」至「闻佛所说者。」此是第二段，表众同闻也。言长老者须菩提者，已如上弁，比丘者，亦如上弁也。

　　言比丘尼者，佛度夷（姨）母之时，阿难三请如来。言三请者：一、直请，二、举恩请，三、举过去，诸佛皆有四众，然可度也。尼者女也。尼有八敬，百、骂、举、受、忏、请、安、恣，是其八也。优婆塞者，近佛界（男）也。优婆夷者，近佛女也。光净晓洁，名之为天，有多恩义，名之为人。言修罗者，唐言不断疑神。问：何名不断疑？答：此人修行五度，而生悔心，故名不断疑也，亦名不饮酒神也。七劝

　　祇园会里谈真教，能问慈尊是阿谁，
　　算料别人应不敢，莫过长者须菩提。
　　解空罗汉多方便，起坐如来镇塞随。
　　不遣四生着有相，三乘总要悟无为。
　　比丘僧，比丘尼，同闻般若契根机。
　　不说当初佛在日，如今闻说也□（归）依。
　　一会人，一会天，梵王帝释及诸仙，
　　为听金刚般若法，同时总在世尊前。
　　此经一卷最幽玄，廿句
　　夜叉众，□挞婆，修罗又有紧那罗，
　　八部龙神千万众，五音六律奏筝歌。
　　围宝座，遶花台，觉道菩提心已开。
　　信受奉行欢喜处，分明好为唱将罗。

　　经：「皆大欢喜，信受奉行」者，第三欢喜奉行也。言欢喜者有三清净。言三清净者：一、能说清净，是佛也；二、所说清净是教也；三、闻经得果清净是众也。具此三义，故得欢喜奉行也。

　　上来有三：一、序分，二、政宗，三、流通。初从「如是我闻」至「敷坐而座」为序分；二、从「长老须菩提在大众中」至「应作如是观」已来，为政宗分也。三、从「佛说是经已」至「信受奉行」名流通分。三段不〔同〕。就流通分有三：第一、标佛化毕，即「佛说是经已者」是也。第二、表众同闻，即「长老须菩提闻佛所说」是也。第三、欢喜奉行，即「皆大欢喜信受奉行」是也。三段不同，总是一卷经文。

　　解释已竟，从此外觅□（送）路而走，七劝任用者也。

　　贞明六年正月□日，食堂后面书抄清密，故记之尔。

四、佛说阿弥陀经讲经文（一）

　　（上缺）□宫振动皆惊怖，童子真心福感招，
