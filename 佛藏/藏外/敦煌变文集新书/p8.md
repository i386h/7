<!-- { "loadSidebar": true } -->
　　我知太子嗟生老，广运怨（慈）悲大能好。
　　岂是凡人见解功，直为菩萨修行道。
　　在迟迟，功草草，必与有情除热恼。
　　若欲皆令免苦辛，无过求得摩尼宝。
　　海龙珠宝号摩尼，求者千人得者希。
　　要饭便教倾美饭，须衣立使雨名衣。
　　□（般）般罗绮皆能出，种种金银一切随。
　　必若办心亲去得，是名太子不思□（议）。
　　菩萨行，且怨（慈）悲，凡小人民莫可知。
　　太子往来无障难，功能转更不思议。
　　虽切切，在迟迟，善事多摩（磨）花□（偏）移。
　　却怕众生薄福德，不逢太子却回归。
　　臣虽设计尽卑怀，去住临时好剸裁。
　　比要身安希偿禄，莫教王□（怪）却成灾。
　　彷徨失次唯忧耻，战汗交并未敢回。
　　太子当初闻此语，惬意不惬意唱将来。

　　经　善友太子言：「善哉！善哉！唯此快耳。」即入王宫，上白父王。太子今欲大海采取好宝。

　　善友闻此臣说，忻喜异常。移时激赞于善哉，累顾称扬于快耳。再三感谢，实是智人。不觉举身，

　　合掌偈赞：
　　方信朝庭有智人，此之高□（计）未曾闻。
　　菩提路上逢良友，□□（热恼）城中睹惠（慧）云。
　　实为共心修利济，真名同力救沈沦。
　　愿吾来往无摩（磨）难，分一半功能奉献君。

　　善友太子说偈缵（赞）已，即入王宫，白父王，曰：「我为济贫，开王库藏；又恐虚竭，不欲破除。既乏力而无门，愿入海而求宝。请王教去，不要忧烦。远至半年，便即朝觐。」

　　我今入海求珠宝，普向阎游济孤老。
　　大把忧煎与改移，广将贫困令除扫。
　　日不遥，人满道，除分行装便应到。
　　特故朝参辞父王，愿王令去无忧惚（恼），
　　坦然平道并无山，商侣稠盈不至难。
　　去约数旬摸（谋）采访，来朝半岁便归还。
　　何消驿递排家馔，自有程粮逐意□。
　　只愿父王深体察，莫将忧惚（恼）作遮拦。
　　保持平善却归回，必没龙神与作灾。
　　损物人心终致患，利生天眼筭应闲（开）。
　　稍宽日月时通信，暂假恩情莫系怀。
　　想得父王闻（请？）语，大应不乐也唱将来。

　　经　王闻此语，譬如人□（噎），亦不得咽，又不得吐。语太子言：「国是汝有，库藏珍宝，随意取用。何为方便，自入大海。汝为吾子，生长深宫，卧则帷帐，食则恣口。言今者远涉途路，饥渴寒暑毒，谁得知者！又复大海之中，众〔难〕非一。或有恶〔鬼〕毒龙，湍浪□（猛）风，回波涌复（澓），水泡之山，摩竭大鱼，往者千万，达者一二。汝今云何欲入大海，吾不听汝。」

　　佛报恩经第七
　　报恩经第十一
　　经　得到此岸，见弟恶友，问言：「汝徒傥（党）伴侣今何所在？」善友既蒙龙王差鬼兵送出海岸，送已却回。见弟恶反，问：「五百商人，今在何处？」
　　下经答云：

　　「善友！船舫沈〔没〕，一切死尽，唯弟一身牵持死尸得全济，众伴财货一切已尽。」

　　偈云：
　　短寿长年莫定论，烟蒙咫尺岂能分。
　　久湆（谙）舡舫由（犹）为可，乍见波涛必丧魂。
　　翻覆任言天上宝，倾危何管国中尊。
　　诸多商侣皆沉没，唯我修心偶得在（存）。

　　善友闻已曰：「深喜深喜，财宝闲事。天下所重，莫若己身，但得身安，何愁珠玉。」恶友曰：「我即不尔，今愿富死，不贫而生。何以得知？我曾至冢间，闻诸尸鬼，作如是论，我所重宝，不能重身。」

　　经意元是诱兄珠之去处矣。

　　偈告兄曰：
　　兄见珠金实等闲，我于此舍最为难。
　　有财到国意方满，空手却归心总阑。
　　是事不知长似钝，见人少语也成烦。
　　争如富贵身□（终）殁，大胜贫穷住世间。

　　善友心信质直，所贵安在（存）弟意。恐海中沈却珍宝，倍生惆怅。寻与弟曰：「汝不要惆怅，沉没舡舫，极是闲耳。吾已得龙王如意宝珠。」恶友寻问兄曰：「珠今在何处？」答曰：「吾得宝珠，见在髻内。朝昏守护，动止堤（提）防。贵满父母之忧怜，兼救生灵之贫困。助弟喜庆，莫至劳心。雨得宝时，大家富贵。」

　　宝珠常在我头髻，今日分明言告弟。
　　暮去朝来受苦辛，劳心在意须藏闭。
　　雨珠金，弘救济，平等利生除困弊。
　　莽卤人来莫遣知，免遭劫夺违言誓。
　　此来已是有前期，蔟（簇）簇行程必不迟。
　　每忆当初辞国出，岂望今际得珠归。
　　倾心大作弘慈悯，雨宝偏能救国危。
　　除却路途分付弟，别人借问莫教知。
　　谓（为）之悲喜两盈怀，大愿今朝已允谐。
　　既有难思珠内宝，何须恋着海中财。
　　希求分外深为错，散失寻常不足哀。
　　恶友闻兄如此说，等应设计也唱将来。

　　经　弟闻是语，心生嫉姤，忧恚懊恼。作是念言：父母而〔常〕偏心爱念。今复更得摩尼珠宝。我身今者父母恶贱，甚于瓦砾。

　　恶友因此念念，遂重起念偈：
　　善友承恩众具瞻，□□（头头）怜惜认憎（增）添。
　　行时嫔采千花从，卧则帡帷百宝□（兼）。
　　未到先排珂贝倚（椅），遥来已卷水精帘。
　　此时更得朱（珠）归去，看我如冤转被嫌。

　　纔自语心偈已，寻起合掌白兄曰：「快善！甚善！得此宝珠。今此险路，宜加守护。」善友直心，语恶友曰：「外（收）取此珠，勤加保护。我若歇息，汝宜看之；汝若睡眠，我自看守。」如是数日相随，皆如前说。

　　宝珠解下汝收取，在意着心勤守护。
　　行座（坐）专专共保持，睡眠好好相分付。
　　防恶人，看险路，见闻觉知必嫉妒。
　　忽然参差失坠他，□（拟）于何法申论□（诉）。
　　此珠希有贯（实）难求，不是龙王不易留。
　　汝睡必兄专意护，我眠托弟着心外（收）。
　　恶人奸巧争无计，崄路崎岖未免忧。
　　必若因□（循）遭失坠，檀陂（波）罗蜜大难修。
　　莫眠莫□（慢）莫迟回，莫信因循莫妄推。
　　莫遣违心于弟误，莫教失事把兄□（挨）。
　　几多孤老希今力，无限贫穷望此财。
　　如是相随经数日，到阿谁看守也唱将来。

　　经　尔时恶友次应守珠，其兄眠卧，即起求二干竹刺兄两目，夺珠而去。

　　恶友设计，算兄睡着，次当守珠。求二干竹□（片）。
　　偈曰：
　　道途辛苦睡深更，善友沈然梦寐成。
　　上土（士）保持虽意在，恶人计校已心生。
　　酌量地里应难趁，顾望天何（河）必未明。
　　取二竹枝□（签）眼损，偷珠连夜发先行。

　　善友既被签目损，连唤恶友名字：「恶友！恶友！此有大贼，损我两目。」不知已先去矣。既唤不应，又更大声唱叫：「恶人！恶人！我目已损，若要珠，任将去。莫损我弟，我弟痴幼。」望空叫唤，语贼曰：

　　海宝摩尼一任将，自缘不解别收藏。
　　却忧我弟年痴騃，伏愿慈悲莫损伤。

　　如是叫唤求嘱，亦无人应，遂咸（感）树神。故下经云：如是高唱，声动神祇，经久不应。尔时树神即发声言：「汝弟恶友是汝恶贼，刺汝两目，持珠而去，汝今唤恶友〔何〕为？」

　　以偈告曰：
　　不在高声唱叫频，更深空使动龙神。
　　偷珠将去非珠愿，损汝眼伤是汝亲。
　　休费语言求彼命，谩〔□〕恩爱惜他身。
　　要知贤弟今消息，便是将筌（签）下手人。

　　善友曰：「苦哉！苦哉！何知此事！」
　　仰天深夜倍号哭，双眼痛兮痛难触。
　　不易知他嫉妒情，如何拔得干枯竹。
　　何怨酬（仇），何骨肉，合面草□（头）血流漉。
　　比者将为真弟兄，谁知有此心中毒。
　　错疑错为贼来侵，此行乖差□（叹）古今。
　　珠逐恶人星夜去，血随干竹草头霖（淋）。
　　语多种种伤无尽，哭断声声痛转深。
　　将为慈悲真我弟，谁知怀此毒身心。
　　和身合面嫩（懒）能回，石作心肝见也摧。
　　走兽曲蹄咸怅望，飞禽敛翅尽悲哀。
　　不唯永夜无辜逝，兼向长途□（绝）主埋。
　　恶友既将珠走去，还向何国土也唱将来。

　　经　尔时恶友赍持珠宝，还归本国，与父母相见。日（白）言父母：「我身福得（德），而得全济。善友太子与诸从伴薄福德故，没水死尽。」

　　此即恶友太子偷珠先去，归到本国，白父母：

　　善友前生业所为，泛沧波里独身危。
　　几多珠玉被风陷，无限经商遭水吹。
　　未发挤排由（犹）可慎，上舡悔恨已难追。
　　人间分命知将定，只我安宁却得归。

　　问：父母闻此如何？

　　下经云：父母闻是语已，举声大哭，闷绝躄地，以冷水洒面，良久乃苏。语恶友言：「汝云何乃能持是而来？」

　　一过啼多血满腮，肝肠寸断几千回。
　　翻使恶人延命禄，却教善友掩泉台。
　　不曾伤物物何怒，无事负天天送灾。
　　水漂便合相随去，更趁今朝作甚来？

　　恶友遭父母嫌弃，心转懊恼。比拟将珠出去（云）我得，后闻此语，遂埋土中。

　　既遭父母相嫌虐，转转思量生毒恶。
　　门外虽行强破除，宫中住总无依托。
　　倍悲嗟，暗斟酌，已是隔生曾淡薄。
　　莫谩将珠送与他，不如掘地深埋却。
　　如今设使取珠呈，难免悲啼只忆兄。
　　事事憎嫌非此世，头头毁骂出多生。
　　欲摸（谋）计策辞宫内，又恐传扬哭国城。
　　直得珠奇千万种，思量也是不垂情。
　　争如深掘土中埋，断却多生以命摧。
　　向我垂情非世愿，与他为子是天差。
　　半年出国忧千种，一日归宫骂百回。
　　这个也为闲处事，问善友到何安泊也唱将来。

　　经　尔时善友太子被刺两目，干竹签刺，无人为拔。徘徊婉转，靡知所趣。当时苦恼，大患饥渴，求生不得，求死不得。渐渐前行，到利师跋王国界。

　　恶友将珠到宫，遭父母嫌污。其珠已埋却…
　　兄在后扶身渐行。
　　草中抬得身，扪摸觅途路。
　　迷闷虽半醒，疼痛何申诉。
　　徘徊自慰心，疲困谁相顾。
　　便是盲乞人，无物堪防护。
　　娇痴恶友何生毒，忽起此心刺兄目。
　　我即虽然行步迟，忧伊算得程途速。
　　于我无情却是闲，将我宝珠恐伤触。
　　騃小都由神鬼迷，仰天不觉连声哭。
　　一声断兮哭一声，念伊痴騃嗼（叹）伊名。
　　我心终不见伊过，愿得身安归帝京。
　　圣贤保护令无难，父母见归思念生。
