<!-- { "loadSidebar": true } -->
　　昔有侯光侯周兄弟二人，亲是同堂，相随多将财物远方兴易。侯光货易多利，侯周遂乃损抑，即生恶心，在于郭欢地边杀兄，抛着丛林之中，遂先还家。光父母借问周，「汝早到来，兄在何处？」周答曰：「兄更廿年，方可到来。」郭欢在田营作此地头，林中鸟鹊，辽乱而鸣，郭欢怪之，往看，乃见一死人，心生哀愍，遂即归家，将锹则为埋藏，营作休罢。中间每日家人送食饭来祭之。经九十余日，粟麦收了，欲拟归家，遂辞死人，祝愿曰：「我乃埋你死尸灵在此，每日祭祀，经三个月，不知汝姓何字谁，从今已后〔不〕祭汝，汝自努力。」即相分别。后年四月，欢在田锄禾，乃有一人，忽然在前头而立，问曰：「君是何人，乃在我前而立？」此人答曰：「我是鬼。」欢曰：「我是生人，你是死鬼，共你异路别乡，何由来也。」鬼曰：「蒙君前时恩情厚重，无物报恩。今日我家大有饮食，故迎君来，兼有报上之物，终不相违。」欢疑，遂共相随而去。神鬼覆荫，生人不见，须臾之间，引入灵床上坐。其祭盘上具有饮食，侯光共欢即吃直净尽，诸亲惊怪，皆道神异。须臾之间，弟侯周入来，向兄家检校。兄忽然见弟，语欢曰：「杀我者，此人也。生时被杀，死亦怕他。」便即畏惧走出。郭欢无神灵覆荫，遂即见身，从灵床上起来，具说委由，向侯光父母兄弟，遂即将侯周送县，一问即口承如法。侯光父母赐欢钱物车马侍从，相随取儿神归来葬之。故曰：侯光作鬼，尚自报恩，何况生人。事出史记。

　　昔有王景伯者，会稽人也。乘船向辽水兴易。时会稽太守刘惠明当官孝满，遂将死女尸灵归来，共景伯一处。上宿忧思，月明夜静，取琴抚弄，发声哀切。时太守死女闻琴声哀怨，起尸听之，来于景伯船外，发弄钗钏，闻其笑声。景伯停琴曰：「似有人声，何不入船而来？」鬼女曰：「闻琴声哀切，故来听之，不敢辄入。」景伯曰：「
　　但入有何所疑。」向前便入，并将二婢，形容端正，或（惑）乱似生人，便即赐坐。温凉以（已）讫。景伯问曰：「女郎因何单夜来至此间？」女曰：「闻君独弄哀琴，故来看之。」女亦小解抚弄。即遣二婢取其毡被，并将酒肉饮食来，共景伯宴会。既讫，景伯还琴抚弄，出声数曲，即授与鬼女。鬼女得琴，即叹哀声甚妙。二更向尽，亦可绸缪，鬼女歌讫还琴。景伯遂与弹，作诗曰：「今夜叹孤愁，哀怨复难休，嗟娘有圣德，单夜共绸缪。」女郎云：「实若愁妾恩。当别报道得。」停琴煞（然）烛，遣婢出船，二人尽饮，不异生人。向至四更，其女遂起梳头，悲伤泣泪，更亦不言。景伯问曰：「女郎是谁家之女，姓何字谁，何时更来相见？」女曰：「妾今泉壤，不睹已来，今经七载，闻君独弄哀琴，故来解释。如今一去，后会难期。」执手分别，忽然不见。景伯双泪冲目，慷慨畏辞，思忆花容，悲情哽咽。良久叹讫，即入船中而坐。渐欲天明，惠女尸边遂失衣裳杂物，寻觅搜求，遂向景伯船上得，即欲论官。景伯曰：「昨夜孤愁夜静，月下抚弄，忽有一女郎并将二婢，来入我船，鼓琴戏乐，四更辞去。即与我行帐一具，缕绳一双，锦被一张，与我为信。我与他牙梳一枚，白骨笼子一具，金钏一双，银指环一双。愿女尸边检看，如无此物，一任论官。」惠明闻夫妇之礼，于后吉凶逆牙相追。闻者皆称异哉。

　　昔秦时韩陵太守赵子元出游城外，见一女子姿容甚美，年可十五六矣。太守遥问何处女子独游无伴。〔女子答曰：「女是客人，寄在城外，是以无伴。」太守〕不知是鬼，乃问之曰：「女能作衣以否，我家雇作衣。」女子曰：「善能作衣也。」即将女子至家。太守即将彩帛遣作衣裳，与钱五百文。三年之中，每来太守家内。为太守怜愍，恒多与价。〔临欲去时，复重到太守家□（招）念复，复赐金□一枝，金钗两双，绢两疋，〔女郎〕再拜辞〔太守曰：「女明日日中即还乡里，不得来也〕。太守遣〔人〕送出门外，辞别而去。〔明日城南一百五十步，乃有一冢，女死在下〕。女父母〔路还家〕，迎丧灵还家坟葬。在冢中发出棺木里得金钗无数，并金铤、绢两疋。其父母惊愕怪之。推寻此理，女庸（佣）力，〔太守与之〕。女死有此变异，计非通化，不可得知矣。〔事出晋传〕。

　　昔刘泉时，梁元皓、段子京，并是平阳人也。小少相爱，对门居，出入同游，甚相敬重，契为朋友，誓不相遗。后至长大，皆有英艺之风，俱事刘泉。元皓为尚书左丞相，子京为黄门侍郎。虽即官职有异，二人相爱，晓夜不相离别，天子已下，咸悉知之。于后刘泉拜元皓为京（荆）州刺史，子京为秦州刺史，二人始相分别，各赴所任，经三年，元皓在京州卒，患失音而死。然元皓未送报之间，心忆子京欲嘱后事，今为失音，无处申说，停经一旬，神灵见身，不许殡葬，须待子京。妻子惊怕，莫知为计。元皓神灵，遂往秦州通梦与子京语曰：「因患命终，与弟面别，今得见弟。遗语妻子，不解吾语，方欲葬我。我未共弟别，停留在家，弟宜速取埋我。」子京睡中，忽然梦觉，而坐叹曰：「元皓何意死也！平生神灵与我殊别，计此梦中之言，必不虚也。」子京忽起，动表奏驰，驿马奔走，往到京州，具如梦中不虚也。失声大哭，死后再苏，欲至晡时，烦怨嗟叹。忽出门看，遂见元皓来至子京前，还似平生无异。元皓曰：「弟埋我，死将甘别，我卧处床西头函子中，有子书七卷，弹琴玉爪一枚，紫檀如意杖一所，与弟为信。愿弟领取，若相忆，取如（而）习之。」子京曰：「
　　弟来苍（匆）忙，□身更无余物，遂乃解靴绦一双，奉上兄为信。」二人殷懃，遂相分别。子京还入向元皓妻子，具论斯事。元皓遂将子京奉上之绦作同心结，而系自身两脚，家人皆见云异哉。于是送葬已讫，子京乃还秦州。后经一年，云地下太山主簿崩，阎罗王六十日选择不得好人。皓忆子京，遂至王前，称秦州刺史段子京神志精勤，甚有实行，堪任为主簿，王可召而授之。王曰：「其人寿命长短？」即令鬼使检子京帐寿命，合得九十七，今〔者始年〕卅二。王曰：「虽是好人，年命未合死，不可中夭，追来驱使。」皓重启王曰：「以子京小来亲交，情同鱼水，若非实是好人，何敢诠举。皓往自唤取去，请与侍从，子京必当欢喜而来。」于是王即给皓行从并手力精骑，往秦州唤子京。皓遂变成生人，威仪队仗，乘马而行。众人见者，皆避道而过。欲至秦州，先遣人通报。子京忽然惊愕，元皓已终，因何得向此来？遂出走迎。引入厅共坐。良久，供食酒脯讫，州县诸子及子京家口儿子，并言好客都来，不知元皓是鬼。酒食〔讫〕，二人相将入房而坐。元皓乃云：「王遣我唤弟来，拟与太山主簿，今弟须去。」子京心情不乐，忽然沥泪而言曰：「大丈夫秦州刺史，坊州牧伯，却为太山主簿，官位不可卑小。」元皓〔曰〕：「不然，生官贱，死官位不得相望。」元皓恐子京不肯去，遂起拔刀，即欲杀之，以见威力而逼。子京自知不免，即从乞假一年。元皓曰：「阎罗大王今见停选待弟，弟须去，更不得延迟。」子京曰：「若如兄言，岂敢违命。〔可不放弟共妻儿取别〕？」皓曰：「弟既云从命，且放弟再宿三月，日中克取弟来，〔弟须〕严备装束待我。」于是二人相送而别。别后，子京即唤亲眷辞别，即令遣造棺木衣衾被褥所是送葬之具，事事严备。内外诸亲，及州县官寮，悉皆怪之。即问曰：「使君家内，安然无事，造作凶具，拟将何用？」子京曰：「我共见梁元皓为朋友，其人先死，今已奏闻阎罗王遣唤我来，共他为期，不可失时。」子京则香汤沐浴，装束已了，出门遥望，正见梁元皓鞍马队仗到来。即语妻子眷属曰：「我今死矣，使君见到门来，我不得久住，汝等共我辞别。〔别讫〕，取衣衾覆我面上。」遂即命终。子京死后一年，方来归舍检校，住三个月，还却去。见者并言异哉，方知子京为泰山主簿非虚也。故语云：梁元皓命终夭，段子京吉凶之利。事有万途，王子真（珍）得鬼力，段子京得〔鬼〕殃。故曰：为力不同科，此之是也。〔事凶（出）妖言传〕。

　　昔有段孝真者，京兆人也。汉景帝时，举孝真为长安县令。孝真志行清勤，歌扬声于遐外，孝真以所乘之马甚快，日行五百余里。雍州刺史梁元纬以帝连婚，倚恃形势，见真马好，遂索真马。真曰：「
　　此马已老不堪，又是父所乘之马，不忍舍离，不敢辄奉使君，赐厅而坐。」纬恨嫌，即私遣人言道真取物，付狱禁身，不听家人往看。真知枉死，密使人私报其子：「刺史今为此马，欲杀我，恨汝等幼小，未能官府。汝等但买〔细好〕纸三百张，笔五管，墨十挺，埋我之时着于我前头，我自申论。」刺史于狱中自令棒杀。经一月余日，汉景帝大会群臣政朝之次，真即将表而诣殿前，将使君梁元纬事条。真即变为生人见身，道纬贫浊被枉杀臣，臣今录梁元纬罪状条目如右，伏愿陛下为臣究问。景帝收表讫，忽然不见孝真，景帝惊怪曰：「宇宙之内，未见此事。」遂捉梁元纬依状究问，其事是实。帝知枉杀孝真，即将梁元纬等罪人于真墓前斩之讫。遂拜真男为长安县令。莫言鬼无神异，段孝真神通感也。出博物传。

　　昔有秦始皇时，王道凭者，九□县人也。小少之时，共同村人唐叔谐女文榆花色相知，共为夫妇。道凭乃被征讨，没落南蕃，九年不归。文榆父母，见凭不还，欲娉与刘元祥为妻。其女先与王凭志重，不肯改嫁。父母忆逼，遂适与刘元祥为妻。已经三年，女即恚死。死后三年，王凭遂却还家，借问此女在否？村人曰：「其女适与刘元祥为妻，已早死来三年。」凭遂访知坟墓〔处，往到墓〕前三唤女名，悲哭哽噎，良久乃苏。达（遶）坟三匝，遂启言曰：「本存终始，生死契不相违，吾为公事牵缠，遂使许时离隔，望同昔日，暂往相看。若有神灵，使吾睹见，若也无神，从此永别。」其女郎遂即见身，一如生存之时。问谇（讯）起居：「本情契要至重，以缘父母忆逼，为君永世不来，遂适与刘氏为妻，已经三年。日夕相忆情深，恚怨而死。今即来还，遂为夫妇。速掘墓破棺，我必活矣。」凭曰：「审如此语，实是精灵通感，天地希有一人。信者，立身之本。」凭遂即发冢破棺。女郎即起结束，随凭还家。其后夫刘元祥惊怪，深怅异哉。经州下辞，言王凭，州县无文可断，遂奏秦始皇。始皇判与王道凭为妻。得一百十年而命终也。

