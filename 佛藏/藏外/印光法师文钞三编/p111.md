<!-- { "loadSidebar": true } -->
　　窃闻如来说法，众生得度，难易迟速，大有差殊。是以圆音顿演，机熟者即证菩提。一雨普润，根小者但长分寸。由是顿渐偏圆，广设逗机之教。律教禅密，大开利物之门。求其是心作佛，是心是佛。即念念佛，即念成佛。汇三乘五性同归净域，导上圣下凡共证真常。不断惑业，得预补处。即此一生，直登妙觉者，无如净土法门之殊胜超绝也。诚可谓佛教之宏纲，出尘之捷径。所以往圣前贤，人人趋向。千经万论，处处指归。在昔正像，代有高人。续焰传灯，腾辉竺震。末世劣机，欲了生死，捨此法门，其何能淑。舟初预僧伦，即闻斯道。欲结庐山之社，用追云坞之风。昔以布金无地，多年徒存此心。今则助道有人，一朝方满所愿。兹有大护法某某，宿根深厚，笃信佛乘。欲转秽土成净土，爰捨世财作法财。遂捐金钱若干元，用置稻田若干亩。所收租课，充念佛费。延请七位师僧，执持六字佛号。毕生皈命，尽报投诚。自兹厥后，永守不替。用报国恩，并酬檀施。所愿现在未来同行外护，及见闻随喜善信人等，佛念一举，凡情顿断。福山耸而业海干枯。罪雾消而慧日昭彰。知佛所知，即持名而深达实相。住佛所住，生同居而直契寂光。又愿竖穷三际，横遍十方，一切有情，同染此香。以此功德，恭祝国基巩固，佛日增辉。八荒戴有道之长，四海乐无为之化。
济南净居寺恭请大藏功德碑记（代作）
济南净居寺恭请大藏功德碑记（代作）
　　如来大法，利益宏深。阴冀郅治，显淑民情。使民日迁善，不知所以为之者，非止唯令人断惑证真，以自了出世而已。良由真如佛性，生佛体同。人皆可以为尧舜，人皆可以作佛。但以迷而未悟，故于六尘境缘，妄生染著。起贪瞋痴，造杀盗淫。致令长劫轮转，永无出期。如来愍之，为彼说心具佛性之理，三世因果之事。令修五戒十善，四谛十二因缘，六度万行，与即心即佛，及是心作佛，是心是佛之道。俾上根一超直入如来地。中根渐次修习证菩提。下根洗心涤虑为贤善。芸芸众生，无一不被其泽。又以末世众生，上根绝少。于是特开净土法门，冀若圣若凡，同于现生成办道业。其法门之简便易修，与利益之殊胜超绝。一代时教，悉无有二。故虽愚夫愚妇，若能依教修持，亦得现生超凡入圣，了生脱死。因兹古今有心世道人心之伟人，莫不提倡修习，护持流通焉。对凫居士宿受佛嘱，乘愿再来。愍济南之道场湮没，不辞劳瘁，特兴净居。所有因缘，具载前碑。（见增广文钞）又念寺虽成立，安众行道，若无藏经，则何以备知如来立法之至意，与自行化他之所宜。妙莲识等摸象，才堪驱乌。前委监理院务，已属人不称职。今又令充住持，能不即见陨越。然既莫能辞，只可勉力维持。遂同凫老入都请经。虽蒙政府俞允，而纸料工资，皆须自备。非三千圆，不克竣事。幸蒙新河县长潘君华斋，发菩提心，如数捐输。其为功德，何能名焉。奉经回寺，并诸建设，皆由善信出资赞助。又凫老先募寺中养赡基金万三千圆。近来诸凡扩张，殊觉歉绌。因又募七千圆，以为辅助。多年经营，今得圆满。凫老与诸檀信之功德，自有佛天鉴临，令其消灾增福。生登仁寿之域，没入极乐之邦。所愿住此寺者，放下身心，专修净业。暇则息心研究大藏经典，庶教理明而修持得宗。自行著而化他有据。能如是则邪见不信之辈，悉当深生正信，相率修习护持，以期永久流通焉。法无兴衰，兴衰在人。唯愿现未大众，各各勉旃。以此功德，恭祝国基巩固，治道遐昌。佛日增辉，法轮常转。俗美风淳，礼让兴而干戈永息。民康物阜，人心转而天眷常临矣。
新昌石城寺重建智者大师衣钵塔记
新昌石城寺重建智者大师衣钵塔记
　　智者大师，久证法身。十地等妙，均莫能测。乘宿愿力，示生斯世。降灵之夕，神光烛天。眉分八采，目耀重瞳。由蕴非常之德，故现非常之相。是为梁武帝大同四年戊午岁也。甫离襁褓，卧必合掌，坐必向西。遇像必礼，逢僧必敬。盖欲为世模范，必谨之于其初也。弱冠出家，遍研经论。越三年，是为陈文帝天嘉元年庚辰，闻慧思大师在光州大苏山，特往礼谒。思师一见即叹曰，昔日灵山，同听法华，宿缘所追，今复来矣。即授以普贤道场，令修法华三昧。诵法华经，至药王菩萨本事品，是真精进，是名真法供养如来，豁然大悟，寂然入定。亲见灵山一会，俨然未散，获旋陀罗尼。自是以后，照了法华，如杲日之临万象。达诸法相，似清风之游太虚。遂以五时八教，判释如来一代所说。俾阅经者知其指归，不致望洋兴叹，莫识津梁。以三止三观，传佛心印。俾修行者，亲见自己常住不变寂灭真心。其所修虽与禅宗小异，其所证实与禅宗大同。以故禅宗传灯各书，均列智者于应化圣贤科中。如上教行二事，包括佛法净尽。然皆属自力进修之道，上根利智，亦可即生了办。若根器稍劣，又不知经若干生，若干劫，方能了生脱死也。于是随顺佛慈，宏扬净土。疏十六观，决十种疑。以六即之义释佛，令一切行人，知自己一念心性，与佛无二。而佛则修德功极，性德圆彰。己则惟具性德，毫无修德。性体不二，故六而常即。事修各别，故即而常六。知六而常即，故不生退屈，上慕诸圣。知即而常六，故不生上慢，下重己灵。末世众生，定慧力弱，不仗佛力，其何能淑。又得如此妙释，谁肯弃本具之衣珠，往贫里以循乞乎哉。由是宗风丕振，举国钦崇。上自帝后宰辅，下及净信士女，靡不闻风依止，草偃风行。自法流震旦，德业之盛，无有出其右者。至年三十八，始入天台山。是为陈宣帝大建七年乙未岁也。至则见其山境，与其僧定光。乃十七岁礼佛发愿时，神游之境，与所遇之人也。固知宿与此山有大因缘。自兹以后，或在山宏法，或随机应缘，二十余年大宏法化。具如本传，此不繁述。隋文帝开皇十七年丁巳，扬州总管晋王杨广，遣使迎师至扬州。师与使偕行，至新昌石城寺，知住世缘尽，遂略举法要以示大众。言讫，唱三宝名，如入三昧。是为十一月二十四日未时也。世寿六十，僧夏四十。遗命灵龛归于佛陇。诸弟子以师入灭于此，故为建一衣钵塔，以作纪念。令后世四众见者闻者，同种善根。自昔至今，千四百年，地随时变，颇不适宜。寺僧汝愚，与诸缁素议，迁于大佛岩之北。实为来龙之总脉，众山之关键。地势高而瞩望远，庶可发起见闻者之善心。乃为叙述其大略云。
闽侯罗梓生居士生西记
闽侯罗梓生居士生西记
　　世出世间，以诚为本。诚之所至，金石为开。况同赋此心之同人，与了无有心，以众生之心为心之佛菩萨乎。世未有诚不至而人兴观感，佛垂加被者。亦未有诚至而人无观感，佛无加被者。故希圣希贤，学佛学祖者，唯当致其诚而已。吾于罗梓生居士生西事，得一证据焉。居士名禹曾，字梓生，福建闽侯人。昆弟三人，伊居其次。少业儒，壮入军籍。八岁丧父。事节母，待兄弟，以孝友闻。赋性真实忠厚，俭朴廉洁。内不欺己，外不欺人。以故军官信任，令管军需。十余年除薪水外，绝不染指。而且笃信佛法，颇厌尘境。中年丧偶，其念已同槁木寒灰。民国壬戌丁母忧，遂屏绝荤腥，专修净业。其子铿端与彦俊，偕诸同志，组织福州佛化社。居士鼓舞赞襄，提倡尤力。甲子夏社迁西湖开化寺，人地均称适宜。但以寺建已久，栋宇参差，佛像剥落。居士欲令来念佛者观感兴起，遂独任修葺而庄严之。工甫半而谢世。时在丙寅六月初九，寿六十岁。铿端能继父志，俾得圆功。可谓善于事亲矣。初居士将终前十余日，忽疽生于项，殆属宿业。内溃，寒热间作。居士欲借此苦，速获往生，令眷属就室念佛，以助正念。亦有友人来助念者，每至数十。预嘱眷属，临终不得先行洗濯换衣哭泣等。丧中无论祭神待客，俱不得用荤酒。殓服唯素布，不得用绸帛。子媳咸遵。雪峰达本方丈，特来开示。故十余日中，虽有痛苦，心常镇定，了无异念。至临终时，正念分明，安详而逝。眷属等各节哀念佛五句钟，方为洗濯换衣哭泣等，可谓知法。及至入殓，顶门犹温，四肢柔软，可为生西之证。尤异者，子媳皆发愿终身长斋念佛。佛化社社友，为其念佛念往生咒者，凡三十余家。所念佛号，有一千五百余万。往生咒，有十一万九千余遍。俱以此祈莲品转高，无生速证。非平生至诚感人，何能如此。噫，若居士者，可谓一乡之善士，如来之真子矣。或疑居士敦笃伦常，力修众善，而且多年念佛，何以临终尚生恶疽。不知吾人从无始来，所结怨业，莫能悉数。若不念佛，将长劫报复，无有了期。居士殆由念佛之力，转后报重报为现报轻报，以解脱生死诸苦，直往西方。高预海会，亲炙弥陀，与诸上善人同会一处也。昔戒贤法师尚婴笃疾。玄奘法师临终亦有痛苦。各蒙菩萨指示安慰，谓是宿世恼害众生之报。况博地凡夫乎。故为略书所以。赞曰，
　　卓哉居士，足称哲人。虽居尘世，不染世尘。
　　禀性孝友，勤俭仁恕。家庭之乐，融融泄泄。
　　律身严谨，接物和易。翘心净土，冀证真谛。
　　既启佛化，又新佛宇。金碧庄严，用表感慕。
　　年登耳顺，即示西归。眷友助念，功德巍巍。
　　故致临终，一心忆念。随佛往生，顶暖可验。
　　其子与媳，悉发诚愿。素食念佛，毕生不变。
　　以此功德，冀增莲品。速证无生，回度堪忍。
　　社友祈予，记载其事。欲令见闻，同沾法利。
　　爰取行略，发其隐义。用满如来，度生宏誓。
江母汪太夫人往生记
江母汪太夫人往生记
