<!-- { "loadSidebar": true } -->
　　下论弥陀经笺注初阅，星即三千大千世界，不胜惊异。再阅，过十万亿佛土注，及三千大千世界注，又不胜惊异。何阁下既知其实事实理，作此无稽之说。祈下次出版笺注杂记第一段或全取消。否则将星即世界等文，改令与后注相符，则有益而无损矣。　如来舌相，覆面至发，此三藏佛舌之常相。若为界内小机众生决疑，则出此舌相，以表不妄。遍覆三千大千世界，亦可作譬喻说。若谓绝无其事，历来注者，皆是呆看呆解。叶锡凤之流见之，便称赞不已。通人达士观之，当痛惜嗟吁，谓阁下以极力弘经之心，竟作此谤佛谤法谤僧之语矣。叶锡凤一介儒生，经文血脉语意，尚不了明，便肆无忌惮，谓古之作是注者，诞妄不经，无理之极，殊足令人发一大噱。彼作此说，亦以凡夫知见，测度如来不思议境界，而经文绝未明了而致然也。今不避繁芿，聊为释之。三千大千世界，为一佛所王之土。当释迦如来说西方极乐世界依正庄严，弥陀光寿，众生持名，即蒙接引等事之时。东方有恒河沙三千大千世界，有一世界佛名阿［门里加一众字］鞞，一世界佛名须弥相，乃至一世界佛名妙音，于东方恒河沙数三千大千世界之佛中，略举五名，下以如是等超略而全举之。其恒河沙数诸佛，各在彼自所主三千大千国土，闻释迦说此称赞不可思议功德一切诸佛所护念经，欲令法会大众生信发愿修行，各各皆于其国现大神通，出广长舌相，遍覆三千大千世界，说诚实言，汝等众生，当信是释迦牟尼佛所说，称赞不可思议功德，一切诸佛所护念经。下五方皆如此。即唐译十方，不过广其所略。实则秦译不减，唐译不增。叶氏不知各佛各有国土，当作此一世界东西等方，有恒河沙数佛，遂虑其抵触，忧其山川人民无可容处，而更忧其诸佛之舌陵躐而无地安放，直令人笑得齿冷。而彼固洋洋自得曰，吾补经之缺，正僧之讹，净土三经，今而后可以无憾矣。夫娑婆世界三世三千佛，其出各有时节，前后不乱。一佛出世，一切诸佛纵欲助宣法化，皆不得现作佛身。故观音文殊等，悉皆隐十力德，现菩萨身。一如天无二日，民无二王。法道统绪，必须归一。叶氏不知此义，尚令阁下受其迷惑，则其惑人之多，多于恒河沙数矣，惜哉。
　　杂记第二纸第一行，星球二字宜去。
　　十五纸，非是算数之所能知，（注云多至不可胜数。）义虽明了，字未训清。算数者，算计之数也。此方，则一十百千万亿兆京秭垓壤沟涧正载是也。佛经，则如华严阿僧祇品所说，有一百四十数，而无量无边，皆其中之数名。故蕅益云，阿僧祇无量无边皆数名，实有量之无量。以既是数名，则有量，然经中实总显不胜其多，则是无量之无量矣。
　　观世音经笺注尔时无尽意菩萨下，宜加注云，尔者此也，其也。尔时者，即说妙音菩萨品已竟之时也。　十六纸十八行，（第二行小字）触讹作觞。
　　心经笺注杂记第二纸十一二三四行，高宗心经石刻，咒语不同者，系高宗初年章嘉喇嘛将一大藏咒，通用蒙古喇嘛念法译之，名满蒙番汉合璧大藏全咒。其满字，蒙古字，番字，皆不可识。即汉字虽可识，而有二字三字四字书作一处者。若不向蒙古及西藏人学之，则不能读，读亦不得其法。然自汉至宋千有余年，译经之人，若非法身示现，亦属出类拔萃英烈丈夫，岂皆不通咒语。而必于章嘉所译者生崇重心，起奇特想，则是捨众圣之同然，而守一贤之独然矣，其可乎哉。
　　金刚经笺注第十三纸，第九，十，二行四句偈，古今所说不一。弥勒为补处之尊，以无我相等答者，对病发药也。如禅家无论问何义，皆指归于向上一著耳。若谓弥勒极尽经中四句之义，则是门外汉之知见耳。中峰国师谓，于此经中，受持乃至四句偈等，其四句偈上，必有乃至二字，下必有等之一字，是指未能受持全经，或大半卷，少半卷，乃至最少四句，及一句耳。中峰此言，甚得释文之法。而从来注者，每崖板谓偈必非散文，不知西域梵经横书，每排以三十二字为准，故记华严字数曰，有十万偈，非全经皆偈也。又无论文字多少，以诠义尽者，即为一偈。非必于经文外，唯指四句者然也。若谓偈即是偈，则全经皆无功德，唯偈方有功德，岂非谤佛谤法谤僧。只此最浅近之乃至四句偈等六字，多少腹蕴万卷，文雄一世者，尚不奈何，佛经岂易言之乎。
　　四十二章经笺注九纸第十，十一，二行，三世诸佛及无念无住（住字讹作任）无修无证之者，当依蕅益三世诸佛，约藏教果头。无念住修证，约圆教初住以上而说。否则屈极尊为下寮，推下寮为极尊。纵能强说理致，终是徒造口业。佛经岂可唯执训诂而解释哉。　十六纸十行，（注小字二行）长者如母，（母讹作女）又十八行，功曹，当作元帅讲，则经义自明。以下文功曹若止，从者都息，故功即功能，曹即曹辈。曹辈之功，皆归统领一人，谓元帅为功曹。
　　佛遗教经注十七纸第五行，善导，当作导引行路而说。故下云导人善道，道，路也，即引行好路，若导者指以正路，而闻者不行，非导者之过也。经以佛为大导师者，皆以引人行正道而立名也。
　　盂兰盆经注四纸十六行，（小字二行）始窃道士之名，窃，讹作穷。
　　高王观世音经注杂记一纸十三行，云栖大师担荷法道，深恐后世无知，效尤作伪，故作是说。非云栖未阅法苑珠林等书，而冒昧言之也。此经无文理，乃确论也。有功德者，以尽属佛菩萨名，念之自能消业障而增福慧矣。菩萨随众生之庸常心，故梦授此经。若专门研究佛学之士，自有一大藏经在，何须致力于此。古今多有梦感神授等经，然皆不敢流通，深恐妄人凭空妄造，开伪造之端，断唯知儒门道义，而未深明佛法者之善根。（谓彼谓佛经，皆后人伪造。）故大明仁孝皇后（永乐后）梦感佛说，第一希有大功德经，当永乐时即入藏，至清高宗三十年奉旨撤出，以防杜撰。故翻译佛经，必须奉旨。其译场中，有译梵文者，有译语者，有回缀者，(西方语多倒，故须回缀。如波罗蜜为彼岸到，乃到彼岸也。)有证义者，有润文者。其僧俗，少则数人，多则数十人。其润文者，率皆当权重臣充之。如此认真，丝毫不容苟简。而后世无知儒生，尚谓佛经皆僧徒剽窃老庄而为之。何况直以渺无来历之经流通，欲令不因此经以疑西来翻译之经，岂不难哉。阁下注此经，宜将云栖护众生心，护佛法道之心，表而出之。勿谓云栖正讹有讹，则两全其美矣。云栖，蕅益，乃末法之大导师，真模范也。祈观彼著作时，推原其心之用意处，则自法法头头，皆与机理符契矣。
　　佛经精华录三十六纸九行，未曾有经。十二部经，通于一切诸经。有一经具足十二部者。有少一二三四五部者。所谓十二部，华言即长行，重颂，授记，孤起颂，无问自说，因缘，譬喻，本事，本生，方广，未曾有，论议。内中长行，重颂，孤起颂，三者约文而立。其余九者，皆约义而立。未曾有部，记佛菩萨种种不思议大神变事。此经亦以此义，故立此名。不可以为十二部经之一。四十纸六行，梵网经中十戒因缘法业，皆悉颠倒错乱。查阁下注语，有无不一，然系录合注之文，杀戒，（在十三行）方便杀，（杀字脱落）十四五行，杀因，杀缘，杀法，杀业，何得作杀业，杀法，杀因，杀缘。因谓发此杀心。缘谓方便助成杀事。如设方定计，及砺刃合药等。法谓持刀剑毒药去杀。业谓其人命断，杀事已成。凡事成者，概名谓业。其先后次第，深浅亲疏，秩然不乱。何阁下自立科条而移易之乎。杀盗二戒，则业法因缘。余下八戒，皆又作因业法缘。
　　妄语戒中，妄语缘下注，全录合注。何以节去以显圣德四字。须知行来动止，语默威仪，种种方便，皆欲令人谓己已证圣果，故曰以显圣德。去此四字，便不显妆模作样之一片妄语本心矣。此经文本无错谬，而合注又极明了。何得违经叛注，自立章程乎。一条则曰偶错，十条岂是偶错乎。
　　凡录佛祖经论，须先经，次论，然后方及此方著述。经论又须先大乘，次小乘，不可前后倒置。如纶音告示，不可倒列。一部中不能如此列者，一门断不可不依此而列。否则令无知者藐忽佛经，而大方家谓不知法耳。
　　又梵网经妄语戒注，前人领解。前人，即指为彼所说妄语之人。领解者，其听妄语之人，已领会解了也。若不领解，则业尚未成，领解则业成矣。今改作使人领解，其解与不解，未可知也。第十戒中亦然。又第十戒原文，若佛子自谤三宝，教人谤三宝，谤因，谤缘，谤法，谤业。而菩萨见外道及以恶人一言谤佛音声，如三百矛刺心。略作菩萨见人谤佛，如予刺心。（注云予字读与）祈改正而削除之。
　　蕅益大师久证法身，乘愿再来。其学问，见地，行持，道德，不但末法不多见。即隋唐佛法盛时，高人如林，若在此时，亦属出类拔萃之不思议大士。凡所著述，机理双契。阁下但将唯执训诂为是之心放下，息心研穷而体会之。其法喜之乐，当独契于心，而不能开口向人言之。何也，以其所得皆失，而归无所得也。
　　法雨寺有明南藏及清藏，又有许多宁扬等处新刻书册经。但发心看者颇少。一则真发道心者少，一则真有学问天姿者少，为可惜耳。
