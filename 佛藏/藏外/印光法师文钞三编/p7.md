<!-- { "loadSidebar": true } -->
　　接手书，不胜感愧。光之文，何可以于彼全无佛法之处，为之开示。此言殆汝过誉之词，绝不能成为事实也。前寄六部，恐犹有送而无书可送。今日令上海太平寺再寄五包来，当可足送有缘矣。所问诸节，固属多事。以世人知见，如海波无有了时，若遂彼究诘，则直无暇应酬矣。今且随顺汝问，一一释之。是否祈自裁度。
　　　（一）问，佛世时，虽分有菩萨比丘二众，比丘形虽异俗，持戒一依佛制。结夏时，虽离佛独居，亦尚无何等标记持犯，不过各藏蜡人一枚以志之耳。夫然，则求戒之制，固非始于佛世时也明矣。今人既多以戒疤有无判别僧俗，则戒疤关于僧也，盖亦重焉。且戒之数必十二者，毕竟于法有何所表。今世僧人对此，绝鲜有知其所从来者。若不明其出处，及其作用，将焉以答外难。无智陋僧，又焉知戒之可重耶。
　　答，佛初成道，即说梵网经菩萨戒。至于比丘戒，乃因有犯而制。何得说求戒之事，非始于佛世乎。至于坐夏之法，特用蜡人以验其戒力之全否，此不过表示人各宜严持净戒而已。如世之行功过格者，居心动念行事，其善恶毕记。其记者，为防非止恶，力修善行耳。非以记为行善止恶之必要也。能时时省察，不记亦无碍。不省察，记亦无益。自己持戒之全缺，自己岂有不知。虽不用蜡人之验，能自瞒乎。自既不能瞒，则佛菩萨神通圣人，与天地鬼神，皆不能瞒。所暂能瞒者唯人耳。而人纵能瞒，戒德元著与不著，人亦可得而知。是则人亦不能瞒矣。但期著力于持戒，不必定欲取验于蜡人也。汝既受过戒，开示苦行，令燃身臂指供佛，以凡夫未得忍，但止燃香而已。此语，楞严六卷末四种清净明诲中已说。梵网法华皆有其说。汝不在燃香供佛上作道理，在戒疤上作道理，即成捨本逐末。然末世众生，事事作假，由有此戒疤，分别受戒与否。今则普通剃发，疤之标帜，固属要紧。其数乃随人发心，何必问其所表。但知此燃香供佛，乃燃身臂指之一少分之苦行而已。北京传戒，燃臂香不燃顶香。有南来参学者，则补燃顶香。今则唯燃臂香，断断不可，以俗人悉光头故。未闻北京已改其燃香章程与否。
　　　（二）问，上海各地，每有男女百十为群，敬献香金皈依，或云拜师父，此事出何经典，始于何时，佛在何处，说何经，对何众生开此方便。若无明诲，拜者既蒙然不知，皈依后宜如何护持斋戒。被拜者又不思德之称否，滥受信施，恐大好佛法，未免等与陈货滞物齐价，非大可悲痛耶。请详开示，俾拜与被拜者，知所诫勉，庶免不信者谤。
　　答，佛初成道，尚未开化，欲往鹿野苑度五人，道逢商人提谓，奉佛麨蜜，佛为彼说三皈戒，并五戒，十善。佛即佛自己，法即佛与彼所说之五戒十善，及佛后来所说一切大小乘法。此时尚无一僧，故于皈依僧一条，则云皈依未来僧，以僧决定即有故。此皈依三宝之最初第一人也。此后凡国王大臣以及士庶，凡信佛者无不皈依，何得云无出处。至于香敬之说，乃借物以表其诚敬而已。佛世僧不立烟爨，致金银于无用之地。而饮食衣服卧具医药之奉，与送资财固无少异，此方信心人少，凡所作为，必赖钱财。是以彼既见信，必期于供养以备所需。此香敬之由来也。此方圣人设教，来学者须备束修以为贽金。与香敬名虽不同，而意无异也。不徒此也，凡天子诸侯燕会，必有嘉肴，又必有珍物相馈，亦犹之乎既拜而又供养也。既皈依三宝，当必持五戒，修十善。然今之人情多属虚设，是自己不依教之过，非佛法之过。僧之能持与否亦然。固宜分别师之真伪，与徒之真伪，不得概谓皈依三宝为非而斥之也。若无人皈依三宝，佛法将从之断灭。以纵有真僧，了无外护，谁肯供养恭敬汝世外之人。况佛法不独是僧分中事，实一切世人皆应修应行之事。不使皈依，即是断灭佛种耳。一切世人应修应行之义，文钞中屡说。
　　　（三）问，昔有某居士问，皈依佛不堕地狱，捨身后不堕耶，抑永劫不堕耶。并问近来上海等地皈依者，半属操业不规青楼之女子，当时虽稍有愧格之念，过后仍守故业造罪，使皈依后永劫不堕地狱，则二元四角之香金，孰甘吝惜，果二元四角可保造罪永劫不堕地狱，则铁围山之内，夫何地狱之有云，天下宁有如此便宜之事耶。又曰，所谓皈依佛之佛云者，过去佛耶，现在佛耶，抑未来佛耶。若云过去，则已过去，现在无佛，未来，未出世，夫何佛皈依之有云。若云皈依弥陀或释迦之像，则但赴各像前敬礼足矣，又乌藉乎香金耶。弟子言塞，不克剖答，毕竟如何，深企示诲。
　　答，此事当从真实行上说，不可止在皈依上说。皈依佛法僧三句，虽分说不堕地狱饿鬼畜生，不可执定谓皈依佛，但能不堕地狱，犹不免堕饿鬼畜生。若执定说，则是痴人说梦矣。佛大慈悲，汝尚不知，妄说道理。青楼女子所作下贱，果能信仰于佛，常生惭愧，常念佛号，求生西方，尚可蒙佛接引，直登九品，与诸上善人聚会一处。佛种种方便引诱众生，种出世因，故于五戒任彼受一二三四及全。何以令不全受，以彼或有势不能守故，如屠户不能持杀戒，尚可持余四戒。娼女不能持邪淫戒，酒保不能持酒戒等。佛之深恩厚德，如天普覆，如地普载，不以一眚弃其本具之佛性。世之自高自大者，见人一短，即有千长亦不以为然，佛则不如是。龙舒净土文，有普劝门一卷，详说所以然。凡列名有三十多，内有屠户，渔人，做酒者，即在风尘青楼女子者，皆言如能改业固为最善。如不能改，当生惭愧，念阿弥陀佛，求生西方。果能信愿真切，亦可高登九品，何止不堕地狱等乎。若不生惭愧，亦不修持，以此为荣，只以拜一师为事，则不堕与否，非光所敢决断。至云皈依三宝，佛属何佛，汝受戒曾有此种开示。有佛世之三宝。（此即所谓住持三宝。）有佛后之三宝。佛世，佛，即释迦佛，法，即四谛等法，僧，即随佛出家之人。佛后，佛，即释迦之种种形像，（谓金银铜铁土木绘画刺绣等像，乃佛之形仪，当视同真佛。而弥陀药师等佛，亦摄其中，以释迦为现在教主，故专说耳。）法，即黄卷赤轴之经典，僧，即剃发染衣之人。又有一体三宝，此则于自心之觉义，正义，净义，谓之佛法僧三宝也。若详说太费笔墨。佛初成佛，尚未有僧,但令提谓长者皈依未来僧,以僧为负荷继续法道之人故也。若自大自高，止知佛与法可钦仰，而藐视僧人，不肯皈依。其人于佛法中纵能得益，但以慢心，恐难得真实之益耳。
　　　（四）问，智者大师，人均以为释迦再世，如金粟如来之现维摩居士，龙图佛之现身子比丘，今之崇贤首者，多有辩难，以致我见严固，是非蜂起，或云五教美于四教，或云智者非释迦再世，或云智者判四教时较早清凉，参考书不及唐时完备，故所判教义有所缺欠，或云智者既是释迦后身，作止观时，云何不能遽决六根功德优劣，而在拜经台拜般剌密谛未译之楞严经，以经为道规耶，经既为佛所说，智者既是佛，宜于经洞然，若云佛亦有隔胎之昧，则乌足克称无上正等正觉耶，是等疑问，群然杂出。自非老人俯愍群情，曲剖此难，为学界司南，深恐台贤学子相谤有不能已者，噫，自相攻难，佛教其不淹沉也，几矣。
　　答，天台贤首开法之人，或是古佛应世，或是菩萨示生，不得以此轻彼，以彼轻此。纵所说不全同，而各有所见，并非妄说。彼妄以门庭相争者，皆佛之逆子，各宗祖师之罪人也。四教五教，本是一佛教。汝曾见蕅益大师弥陀要解序否。（原本十要，被成时大师略去，可叹。）其文云，不敢与二翁竞异，亦不必与二翁强同，譬如横看成岭，侧看成峰，纵皆不尽庐山真境，要不失为各各亲见庐山而已。此语系用东坡游庐山诗，横看成岭侧成峰，远近高低总不同，不识庐山真面目，只缘身在此山中。夫庐山乃块然一物，尚随人所居之地而成异相。况如来所说之法，如随色摩尼珠。彼定谓此珠是何色者，乃不识珠之人，而随青黄赤白，现青黄赤白，即说为青黄赤白，亦非不可。若定谓是青，非黄赤白，及是白，非赤黄青，则不可。圆会经义，诸祖皆为如来功臣。板泥一语，宏法即是坏法魔党。智者作止观，即与楞严六根功德义相符。复闻梵僧称其合楞严义，故有拜经祈早来，以证己说之不谬。汝何云不能遽决六根功德优劣乎。为是自立章程，以屈智者，作如是说。为是不知所以，妄听人言，以为如此也。拜经之事，盖有之矣。若云，日日拜，拜多年之说，则后人附会之词耳。智者勿道不是佛现身，即真是佛现身，以既现为僧，便当隐实示权。故必须有经可证，方为宏传之轨。倘自以为佛，自说未来之经，即为彼后世著魔之徒，皆说我是某佛某菩萨而为先导，此弘法之法身大士不显本之所以也。汝既知法华身子内秘外现之义，何独于智者而疑之。又文钞李长者一段文，（在净土决疑论中）亦发明此义，何不引申推类而知，必欲络索而问也。
　　　（五）问，相宗判一代为三时教云，先有，次空，后中，但有别之时，而无通之时。天台判五时，通别互用，版见学者相攻相非。台者毁相宗三时，为徐六担板，义极不圆，非佛本旨。相者斥台为笼统，泥涨，乱云，漫雾，鲜有能汇通者。究孰是否，望垂弘范。
　　答，此语宜于第四段领取。自知诸佛说法，随众生机。今之弘法者，多违机说，所以佛早已受记，谓末法为斗诤坚固之时也。哀哉。
　　　（六）问，佛未显本前，各声闻等皆由修成，开权后，一切八部亦皆是大菩萨乘愿辅化，然则佛弟子既无一是凡夫修成，佛出世乌裨于众生也。
　　答，汝只会执崖板话，就不晓得此等人示现之所以然。彼法华会上之人，俱已证阿罗汉等，在先皆不信佛法，皆由闻佛种种化导，方入佛法。是以四十余年长随如来，且问汝此等人数十年，绝无引人生信，改恶修善，皈依佛法，了生脱死者乎。汝作此问，可谓痴极痴极。
　　　（七）问，法华经举手低头，皆能作佛，佛又于无量劫前，曾说法华，由是观之，无量劫前，曾有所谓佛者，于世度众生矣，众生既种善根于无量劫前，则此曾种善根之众生，至今应皆成佛，或成菩萨矣，则应佛菩萨多而众生少，何故佛菩萨不少概见，而众生滔滔皆是耶，将无量劫前之众生，悉未有举手低头之善根耶，抑种而未熟耶，若曰种而未熟，毕竟至何时而熟耶。今之众生种举手低头善根者，又须历几无量劫能成熟此善根耶，抑永不能成熟耶。
