<!-- { "loadSidebar": true } -->
　　易云，君子居其室，出其言善，则千里之外应之，况其迩者乎。出其言不善，则千里之外违之。况其迩者乎。演宗居士一片婆心，极力推崇法华不思议力。奈未能详知其所以然，遂援引经文，剖判优劣。不但与三世诸佛究竟普度众生之法门相反。即本经本迹开显之义，亦属背戾。徒费好心，贻误自他。前已奉复，略陈其概，谓断断不可流通。近三二日有数位在家友人，曾阅此书，不胜痛伤。知印光直心直口，敢于陈谏。于数千里外，各寄书并此册，令印光再赋厉石，陈其利害，令勿流通。保全刘君现生名誉，未来果报。劝善规过，以尽法门友谊。窃念印光人微德薄，言谁见听，一渎已甚，何敢再焉。继思印光宿生不幸，致令今生生即病目，出家三十余年，虽常勤忏悔，由业障深故，心不入道，目日昏盲，谅属宿生妄说佛法，瞎人正眼之所感召。兴念及此，痛愈煎心。推己及人，势不能止。欲令刘君及一切人，世世生生得明亮肉眼，世世生生得清净法眼。深达佛意，彻证自心。普导含识，同登觉岸。永离印光感报之苦，印光亦可藉此稍消宿业。纵谓指斥通人著作，当永堕阿鼻地狱，长劫受苦。但令一切众生受益，唯我受苦，亦属莫大幸福，受赐无穷。祈告刘君勿再印刷。先所印者，除售出外，凡所存者，悉付丙丁。且勿谓如此则枉费若干钱财，事难依行。须知世人每以钱财作诸功德，断不肯以钱财买诸罪咎。又有不作功德，卒遇盗贼水火，亦复虚耗。况此有误人处，烧之即是功德。若不谅愚诚，依旧流通。深恐彼诸热心护佛法道者奋袂而起，作论辟驳，出册登报，遍布神州。则名誉利益，两皆受损。倘能悯我愚诚，随即取消。则人必谓刘君到底见地高明，故能从谏如流，唯理是尚。虽一时之失检，实非故意妄为。人非圣贤，孰能无过。过而能改，善莫大焉。从兹名誉日高，德望日著。将来必能居高位以治国家，弘法化以利群萌。立功立德立言，自觉觉他觉满。耀祖光宗，荣先裕后。俾亿万斯年永仰芳猷，则何幸如之。否则初步一蹶，便难振兴。事过而悔，则无及矣。非若印光混饭海岛，以寄残生。食息之外，百无一能。唯其无能，故亦无求。纵令推之九天之上，不能令其少增。揉之九地之下，不能令其少损。何也，以无能无求，故无地受增受损。纵欲增损，只成徒劳耳。唯其如此，故敢直心直口，为法门挚友告也。其见听与否，任彼自裁。但尽我忠告之心而已矣。（民六　十一月初一日）
复丁福保居士书九
复丁福保居士书九
　　光宿业甚深，有目如盲。每事忏除，业仍如故。谅必多生以来，曾以己见妄说佛法，丧人法眼，误人正智之所致也。以故此生不敢以人情好恶而立言为论。宁令人见憎见骂，断不敢探其所好而誉之，以自陷陷人也。从去夏至今，与阁下书将及万言。其愚诚固悃，阁下当已彻见肺腑矣。兹于本月廿四日恭接所惠佛学指南一册，随即翻阅大概，见其上编所引，诸名公所记之因果事迹言论，洵足以振聋发瞆，启迪世人。纵有不大恰当处，但大体有益，小疵何伤。倘有能逐条评议，则其利更溥矣。当令时事新报逐一登报，以新世人耳目，以畅阁下宏愿。下编大体固好，然仁山十宗说，端甫大藏大略，已于佛学丛报载过。三国佛教略史，原本亦甚粗略，今复更略。余皆类是，登不登皆可。其中不无小疵，但以不关紧要，兼以目色不给，以故不标。阁下所著诸品，唯此为益最溥。以中下根人，必由因果报应而入，方有实益。否则只作口头活计，不知主敬慎独，以期亲证实到。彼世之狂慧者，皆由最初未服此因果报应之药。而以佛祖直指人心，当体即是之言，反认做肆意任业，了无忌惮，恶不须断，善不须修之据。以凡情而测圣智，即醍醐而成砒霜，可不哀哉。此书一出，当必有战兢惕厉，葸葸不安之怀。从兹务得实益，务远实祸。自一人以及多人，自一生以及多生。蒙法利而沐佛恩，出苦海而登觉岸者，相继无尽也。谨以此为阁下贺。及观末后书目，犹列刘仁航法华经力之册。去冬阁下以虚心请正，已经呈其不可流通。后因友人远致其书，令光直陈法谏。又复切陈其非，并其流通则必致招人驳辟。纵演宗执固不从，何阁下复代为流通也耶。印光与演宗素无一言一面之交，前两次书，多分为仁航计，少分为阁下计。今则专为阁下计矣。阁下深通佛法，岂不知自作教他，见闻随喜，同受善恶业果之报乎。仁航则是自作，阁下代为流通，则具足自作教他，见闻随喜。况光两次致书陈其利害，阁下仍为流通乎。在阁下意谓第二次书，乃光之托词，实无人致书令谏。岂知光于此事颇费周折乎。以彼必欲逐条著驳，广为印送，以期众所共知，不受其害。光谓文人习气，每有心尚未了，即欲发挥之弊。吾当劝其焚毁，永不流通即已。何须多烦口吻，多费钱财为哉。因将第一次书，及第二次书，一并寄去，且令勿以光书示人。彼回光书，谓光欲无形取消，彼此各得其益。读之令人泪落。不意今年阁下尚为署名流通，则阁下之回印光书，乃其止小儿啼之作略，非中心悦服之言论也。印光之爱阁下，甚于阁下之爱印光，故复呱呱而啼。阁下若肯见悯，无论仁航谓己所著何高何深，汝欲流通，汝自流通，即以威福相迫，我亦不肯代汝流通，即不啼矣。否则印光只自怨其宿生口业甚深，故致言无人信。十法界随人自造，与我何干。虽其心实未慰悦，而啼亦不复起矣。何也，以于人无益，而于己有损，曷若已之。岂效杜鹃之空啼无用乎哉。阁下发弘誓愿，欲普利一切众生，而于害众生慧命之书极力流通。为是法眼未能彻见其弊耶。为是人情阿其所好耶。光不得而知之矣。若继此而复流通者，光则不敢向阁下开口矣。
　　去岁八月，张云雷先生来书，光回书中略言，世道人心，日趋日下，君主事报馆，宜于戒杀放生等言论，及因果报应等事迹，日载一二条，俾阅者睹兹殷鉴，戒慎存怀，渐摩渐染，日趋于圣贤之域，而不自觉。彼回书谓当另辟一栏，专载佛门言论。光已起七，故不陈其所以。彼与叶伯皋应季中等数十人，议订章程，逐日登载。推叶伯皋主阅。阅过，方可登报。至腊月有以征文启见示者，方知其办法。继则周孟由屡次来书，令光作论，光初辞之甚力。继则不得已而应之，将素所录芜稿若干篇寄去。闻正月间所登，皆光芜稿。亦有非光所寄，乃光寄彼人之书，彼自寄于报馆者。光于乞食之余，留得些子残羹馊饭。彼诸名人取之，以供众人耳目，不禁惭愧杀人。然亦无可如何，只好随他去了。书此以博一笑。（民七　正月廿五）
复丁福保居士书十
复丁福保居士书十
　　久未函候，不胜渴想。开春以来，谅必起居纳福，诸缘如意，贺贺。光之芜钞，已经出版。于去冬即通知云雷，令商务印书馆出书时，包十二包，共六十部，通信阁下著人去取。余六十五部，通归于光。以五十元，彼以七折与光算，则请百二十五部书耳。但彼胆小，恐书售不出，则折本，只印二千部，及书出而请者甚多。凡光所请者，悉勒不发。云雷屡催仍不发。想彼留之作门市实价售，待再印出方发耳。想阁下之六十部，恐亦未发。适接手书，不胜感愧。及学佛捷径，将光之芜语，参于诸大祖师诸大居士之中，更为惭赧无地。光乃无知无识之人，其于佛学了无所得。虽于净土一法，颇深向往。然业深慧浅，何能发挥。纵有一二看佛敬僧者，有所询问，亦只是以己所恃以活命之残羹馊饭，以攒草聚叶之法，塞其责斥，何堪与诸大祖师大居士并列乎哉。竭诚方获实益论，本欲广搜敬亵罪福证案，以为现今人一大法戒。但以目力不给，故止录一二则而已。安士全书，于世谛中含有佛法。故仁山先生亦收入大藏辑要之中。阁下编入大词典内，则有大利益。云南去岁曾重刻，约于年底告成，尚未寄来。光芜钞亦编入之。虽文字鄙拙，然亦为初机可作拙导。慧命经，乃外道专以佛法证炼丹法，反多方毁谤佛法。以阁下之高明，兼以极力宏扬，何为将此一书列于佛典。不但有误阅者，且于阁下研究佛学名誉，大有关系。明眼人观之，必谓阁下邪正不分，尚从事乎炼丹。且止说炼丹，尚无大害。此书全引佛经祖语，而作炼丹之证。挽正作邪，令人莫辨，其有不能合者，则改其字句。如法华，唯有一乘法，余二则非真。彼以慧命双修，且画其图于肾藏，书其二边，一属慧，一属命，谓慧命双修，方可成道。引法华此文为证，而改余字作除字，谓除慧命双修，则非真矣。凡佛经所说禅教律净密，及六度万行等，无不破斥。此种书，皆一班下劣无知辈，私自刊行，私相授受，正人君子见之，则焚毁之不暇。不意阁下列入词典，其害有不胜言者。祈将现印之书，或用墨涂，或用刀剜。必期于不误阅者，亦所以保全自己见地。下次再版，当于版上削之。则一锅美羹，不被一鼠粪污秽矣。此书光初出家时曾看过。至北京亦闻有此辈人。南来虽未见，而杭州经坊现有流通。此种流通佛经人，即佛所谓可怜悯者。而有势力人不去禁制。则具信心而入邪法者，因兹到处皆是也。辱在知心，故直词无隐。祈垂原谅。（民七　元月廿五）
　　　玉峰法师行持虽好，见理多偏。其所著述，依之而修，亦可往生。但其偏执之语，未免有大妨碍。即如念佛四大要诀，其意亦非不善。而措词立论，直与从上古德相反。不除妄想，不求一心，全体背谬。经教人一心，彼教人不求。夫不除妄想，能一心乎。取法乎上，仅得其中。岂可因不得而不取法乎。若以不得而令人不取法，是令人取法乎下矣。大势至云，都摄六根，净念相继。彼极力教人散心念，不赞扬摄心念。念佛虽一切无碍，然欲亲证三昧，能静固好。不能静，亦无妨即动而静。彼直以静为邪，谓大违执持名号忆佛念佛之旨，其过何可胜言。且念佛一法，圆该一代一切法门。而静之一字，尚隔其外。岂可谓为净宗真善知识。祈二次再版，删去此四大要诀。庶初机不至受病，而通人无由见诮也。弘法利生，大非易事。稍有偏执，其弊丛生，不可不慎。
复丁福保居士书十一
复丁福保居士书十一
　　前所惠佛学指南，甚有益于学佛者，及不信因果不信佛法者。其中所引名人之言，亦有不甚如法者。以目力不给，故不标出。继思阁下以此为入佛法海之指南针，其针稍有弯曲，未免致失去向。故今以曾见者标示之。（光目力不给，未能遍阅，此乃标其所见者耳。）若未见著者，亦可引类而知。或略改其文。或评论于后。俾见闻者无或疑误，方可以畅阁下宏法度生之心矣。
