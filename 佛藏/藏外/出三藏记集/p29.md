<!-- { "loadSidebar": true } -->
　　
　　夫致弘不可以言象穷，道玄不可以名数极。故文约而义丰，辞婉而旨弘，兆百行开于心辙，启八万举其一隅。非夫探钅句玄，研机，孰能亢於贞鉴，敬於希微，开拔英悟，返于三隅者哉！悲夫守习之迷，虽服膺旧闻，不玩斯要，譬负日月而弥昏，面玄津而莫济矣。当请引而攉焉。夫举高必诣远，致深则兴玄。故廓六天以妙处，引法云以胜众。盖众非胜无以扣其玄，处非妙不足光其道，道光要有方，玄扣必得人。故位妙处以殊方，则境绝众秽；开玄肆以引众，则英彦盖时。处极六天，则宝映七珍；众举法云，则体镜九宅。廓六变以开运，朗耀世之宏观，叩三说以开奥，抚玄中之统韵。发五请以宣到，虑众诚以弥淳，递二七以运感，互交用於玄端。开神辙于三转之际，兆灵觉於九识之渊。匹夫众经以比兴，固不得同日而语，开八万以辩用，焉可共劫而言。非夫体苞三义，道总两端，孰有若斯之弘哉！孰有若斯之弘哉！以此而断，其道渊矣，其致玄矣。
　　
　　夫以金刚之幽植，总神辩以居用，犹曰不可究其深，况自降兹者乎？然道不独运，弘必由人，故令千载之下，灵液有寄焉。夫外国法师鸠摩罗耆婆者，挺天悟於命世，迈英风于季俗，乘冥寄而孤游，因秦运以弘道，抚玄节於希声，畅微言于象外。可以祛故纳新，非拟三益；悟宗入辙，几于过半。运启其愿，弥遭其会，以铅砾之质，厕南金之肆，诚悟无返三之机，思无稽玄之谋，然存闻赏事，庶无惑焉。故抚经静虑，感寻畴昔，每苦其文约而致弘，言婉而旨玄，使灵烛是非曲直于隐数，大宗昧于褊文。神标繇是以权范，玄风自兹用浇淳。至于闲诣靖惟，扣膺津门，则何常不遥然长慨，抚颓薄以兴怀哉！故遂撰记上闻，略为注释，岂曰渊壑之待晨露，盖以申其用己之心耳。庶後来明哲，有以引而补焉。
　　
　　渐备经十住梵名并书叙第三
　　
　　未详作者
　　
　　波牟提陀晋曰一住。
　　
　　维摩罗晋曰二住。
　　
　　波披迦罗晋曰三住。
　　
　　阿至摸晋曰四住。
　　
　　头耶晋曰五住。
　　
　　阿比目亻去晋曰六住。
　　
　　头罗迦摩晋曰七住。
　　
　　阿遮罗晋曰八住。
　　
　　抄头摩提晋曰九住。
　　
　　昙摩弥迦晋曰十住。
　　
　　《渐备经》晋曰十住名：
　　
　　第一住名悦豫。
　　
　　第二住名离垢。
　　
　　第三住名兴光。
　　
　　第四住名辉耀。
　　
　　第五住名难胜。
　　
　　第六住名目前。
　　
　　第七住名玄妙。
　　
　　第八住名不动。
　　
　　第九住名善哉意。
　　
　　第十住名法雨。
　　
　　《渐备经》十住行：
　　
　　第一住今亡。
　　
　　第二住说戒行。
　　
　　第三住说十二门五通事。
　　
　　第四住说三十七品事。
　　
　　第五住说四谛事。
　　
　　第六住说十二因缘事。
　　
　　第七住说权智事。
　　
　　第八住说神足变化事。
　　
　　第九住说神足教化事。
　　
　　第十住亦说神足教化事。
　　
　　《渐备经》，护公以元康七年出之。其经有五卷，五万馀言。第一卷说一住事，今无此一卷。今现有二住以上至十住，为十品。
　　
　　《渐备经》十住与《本业》大品异，说事委悉於《本业》大品，不知何以а於凉州。昔凉州诸道士释教道、竺法彦义，斯二道士，并皆博学，以经法为意，不知何以不集此经，又亦不闻其有所说，始知博闻之难。《为人兴显经》且亦是大经，说事广大，义理幽深，乃是众经之美望，辞叙茂赡，真有奇闻。而帛法巨亦是博学道士，昔邺中亦与周旋，不知何以复不集此经，又不闻其言，博闻强记信难。有护公出《须赖经》，虽不见，恒闻彦说之。张天锡更出《首楞严》，故当应委於先者。
　　
　　元康七年十一月二十一日，沙门法护在长安市西寺中出《渐备经》，手执梵本，译为晋言。护公，菩萨人也，寻其馀音遗迹，使人仰之弥远。夫诸方等无生、诸三昧经，类多此公所出，真众生之冥梯。大品出来虽数十年，先出诸公略不综习，不解诸公何以尔？诸公才明过人，当能留心思研。心以为至业者，故当极有所得。先出诸公故恨太简，於文句殊多可恨。大品顷来东西诸讲习无不以为业，於文句犹不同，觉其转深，但才分有限，思寻有极，幽旨作□非短思所尽。然文句故可力为，方欲研之，穷此一生，冀有微补。
　　
　　《渐备经》恨不得上一卷，冀因缘冥中之助，忽复得之。《渐备》所说十住位分众行，各有阶级，目下殊异於众经，方欲根悉研寻之。如今茫茫犹涉大海，不知第一住中何说。彼或有因缘，信使君不可不持作意，尽寻求之理。大品上两卷若有可寻之阶，亦勤以为意。
　　
　　护公出《光赞》，计在《放光》前九年，不九年当八年，不知何以遂逸在凉州，不行於世。寻出经时，乃在长安出之，而都不流行，乃不知其故。吾往在河北，唯见一卷，经後记云十七章，年号日月亦与此记同，但不记处所，所以为异。然出经时人云聂承远笔受，帛元信、沙门法度，此人皆长安人也。以此推之，略当必在长安出。此经梵本亦言于阗沙门多罗所赍来也。此同如慧常等凉州来疏，正似凉州出，未详其故。或乃护公在长安时，经未流宣，唯持至凉州，未能乃详审。泰元元年，岁在丙子，五月二十四日，此经达襄阳。释慧常以酉年，因此经寄互市人康儿，展转至长安。长安安法华遣人送至互市，互市人送达襄阳，付沙门释道安。襄阳时齐僧有三百人，使释僧显写送与扬州道人竺法汰。
　　
　　《渐备经》以泰元元年十月三日达襄阳，亦是慧常等所送，与《光赞》俱来。顷南乡间人留写，故不与《光赞》俱至耳。《首楞严》、《须赖》并皆与《渐备》俱至凉州，道人释慧常，岁在壬申，於内苑寺中写此经，以本年因寄，至子年四月二十三日达襄阳。《首楞严经》事事多於先者，非但第一第二第九，此章最多，近三四百言许，於文句极有所益。《须赖经》亦复小多，能有佳处。云有《五百戒》，不知何以不至，此乃最急，四部不具，於大化有所阙。《般若经》乃以善男子善女人为教首，而戒立行之本，百行之始，犹树之有根，常以为深恨。若有缘便尽访求之理，先梵本有至信，因之勿零落。
　　
　　○菩萨善戒菩萨地持二经记第四
　　
　　△僧佑撰
　　
　　佑寻旧录，此经十卷，是宋文帝世三藏法师求那跋摩於京都译出。经文云，此经名《善戒》，名《菩萨地》，名《菩萨毗尼摩夷》，名《如来藏》，名《一切善法根本》，名《安乐国》，名《诸波罗蜜聚》，凡有七名。第一卷先出优波离问受戒法，第二卷始方有“如是我闻”，次第列品乃至三十。而复有别本，题为《菩萨地经》。检此两本，文句悉同，唯一两品分品、品名，小小有异，义亦不殊。既更不见有异人重出，推之应是一经。而诸品乱杂，前後参差，《菩萨地》本分为三段。第一段十八品，第二段有四品，第三段有八品。未详两本孰是三藏所出正本也。
　　
　　又《菩萨地持经》八卷，有二十七品，亦分三段：第一段十八品，第二段四品，第三段五品。是晋安帝世，昙摩谶於西凉州译出。经首礼敬三宝，无“如是我闻”，似撰集佛语。文中不出有异名。而今此本或题云《菩萨戒经》，或题云《菩萨地经》，与三藏所出《菩萨善戒经》，二文虽异，五名相涉，故同一记。又此二经明义相类，根本似是一经，异国人出，故成别部也。并次第明六度，品名多同，制辞各异。佑见《菩萨地经》一本，其第四卷第十《戒品》，乃是《地持经》中《戒品》，又少第九《施品》，当是曝晒误杂。後人不悉，便尔传写，其本脱多，恐方乱惑，若细寻内题，了然可见。若有《菩萨地经》阙无第九《施品》者，即误是本也。
　　
　　○大集虚空藏无尽意三经记第五
　　
　　△僧佑撰
　　
　　佑寻旧录，《大集经》是晋安帝世天竺沙门昙摩谶於西凉州译出，有二十九卷，首尾有十二段说，共成一经。第一《璎珞品》，第二《陀罗尼自在王》，第三《宝女》，第四《不旬》，第五《海慧》，第六《无言》，第七《不可说》，第八《虚空藏》，第九《宝幢》，第十《虚空目》，第十一《宝髻》，第十二《无尽意》。更不见异人别译，而今别部唯有二十四卷。寻其经文馀悉同，唯《不可说菩萨品》後，《宝幢》分前，中间阙，无《虚空藏所问品》五卷。又经唯尽《宝髻菩萨品》，复无最末《无尽意所说不可思议品》四卷，略无二品九卷，分所馀二十卷为二十四卷耳。
　　
　　又寻两本并以《海慧菩萨品》为第五，越至《无言菩萨品》第七，无第六品，未详所以。
　　
　　又检录，别有《大虚空藏经》五卷成者，即此经《虚空藏品》，当是时世有益，甄为异部。又别有《无尽意经》四卷成者，亦是此经末《无尽意品》也。但《护公录》复出《无尽意经》四卷，未详与此本同异。
　　
　　○如来大哀经记第六
　　
　　△未详作者
　　
　　元康元年七月七日，敦煌菩萨支法护手执胡经，经名《如来大哀》，口授聂承远，道真正书晋言，以其年八月二十三日讫。护亲自覆校。当令大法光显流布，其有览者，疾得总持，畅泽妙法。
　　
　　○长阿含经序第七
　　
　　△释僧肇作
　　
　　夫宗极绝於称谓，贤圣以之冲默；玄旨非言不传，释迦所以致教。是以如来出世，大教有三：约身口则防之以禁律，明善恶则导之以契经，演幽微则辩之以法相。然则三藏之作也，本於殊应，会之有宗，则异途同趣矣。禁律，律藏也，四分十诵。法相，阿毗昙藏也，四分五诵。契经，《四阿含》藏也：《增一阿含》四分八诵，《中阿含》四分五诵，《杂阿含》四分十诵，此《长阿含》四分四诵，合三十经以为一部。阿含，秦言法归。法归者，盖是万善之渊府，总持之林苑。其为典也，渊博弘富，韫而弥广，明宣祸福贤愚之迹，剖判真伪异齐之原，历记古今成败之数，墟哉二仪品物之伦。道无不由，法无不在。譬彼巨海，百川所归，故以法归为名。开析途，所记长远，故以长为目。玩兹典者，长迷顿晓，邪正难辨，显如昼夜；报应冥昧，照若影响；劫数虽辽，近犹朝夕；六合虽旷，现若目前。斯可谓朗大明於幽室，惠五目於众瞽，不户牖，而智无不周矣。
　　
