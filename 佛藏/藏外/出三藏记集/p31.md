<!-- { "loadSidebar": true } -->
　　自兹已来，感於事变，怀其旧典者，五部之学，并有其人。咸惧大法将颓，理深共慨，遂各述赞禅经，以隆盛业。其为教也，无数方便，以求寂然，寂乎唯寂，其揆一耳。而寻条求根者众，统本运末者寡，或将暨而不至，或守方而未变。是故经称满愿之德，高普事之风。原夫圣旨非徒全其长，亦所以救其短。若然，五部殊业，存乎其人。人不继世，道或隆替，废兴有时，则互相升降，小大之目，其可定乎。又达节善变，出处无际，晦名寄迹，无闻无示。若斯人者，复不可以名部分，既非名部之所分，亦不出乎其外，别有宗明矣。
　　
　　每慨大教东流，禅数尤寡，三业无统，斯道殆废。顷鸠摩耆婆宣马鸣所述，乃有此业。虽其道未融，盖是为山於一篑。欣时来之有遇，感寄趣於若人，舍夫制胜之论，而顺不言之辩。遂誓被僧那，以至寂为己任，怀德未忘，故遗训在兹。其为要也，图大成於未象，开微言而崇体。悟惑色之悖德，杜六门以寝患，达忿竞之伤性，齐彼我以宅心。於是异族同气，幻形告疏，入深缘起，见生死际。尔乃辟九关於龙津，超三忍以登位。垢习凝於无生，形累毕於神化。故曰：“无所从生，靡所不生，於诸所生，而无不生。”
　　
　　今之所译，出自达磨多罗与佛大先。其人西域之俊，禅训之宗，搜集经要，劝发大乘，弘教不同，故有详略之异。达磨多罗阖众篇於同道，开一色为恒沙。其为观也，明起不以生，灭不以尽，虽往复无际，而未始出於如。故曰：“色不离如，如不离色；色则是如，如则是色。”佛大先以为澄源引流，固宜有渐。是以始自二道，开甘露门，释四义以反迷，启归涂以领会。分别阴界，导以止观，畅散缘起，使优劣自辨。然後令原始反终，妙寻其极，其极非尽，亦非所尽，乃曰无尽，入于如来无尽法门。非夫道冠三乘，智通十地，孰能洞玄根於法身，归宗一於无相，静无遗照，动不离寂者哉！
　　
　　○禅要秘密治病经记第十五
　　
　　△出经後记
　　
　　河西王从弟大沮渠安阳侯於于阗国衢摩帝大寺，从天竺比丘大乘沙门佛陀斯那。其人天才特拔，诸国独步。诵半亿偈，兼明禅法，内外综博，无籍不练，故世人咸曰人中师子。沮渠亲面禀受，忆诵地滞。以宋孝建二年九月八日，於竹园精舍书出此经，至其月二十五日讫。尼慧为檀越。
　　
　　○修行地不净观经序第十六
　　
　　△慧观法师
　　
　　夫禅典之妙，盖是三乘之所游，反迷悟惑者，托幽途以启真城。渐三业之固宅，广六度以澄神，散结贼於旷野，研四变以游心。焰三慧为炬明，浪冲源以殊分，金刚戟以练魔，定慧相和以测真如。是智依定则痴妄亏而宵落，定由智则七渊湛然而淳清。清融九服则玄庭有阶，阶级相乘则炉冶成妙。义之有本，本之有方，寻根传训，则冥一俱当。虽利钝有殊，济若一量，若契会同趣，则圣性同照。圣性同照，则累患永辽。故知禅智为出世之妙术，实际之义标也。
　　
　　夫禅智之为道，言约理备，究析中道，对治万法，善恶相乘，迭转孰止，互有废兴。馆匠彻，略位其宗，以揆大方，异世同文。上圣为慈悲之主，留法藏於千载，示三乘之轨辙，知会通之至阶，汰粗奉於曩劫，曲成众艳之灵。密典相传以至今，接有缘以八背，未始失其会，随机犹掌回。所谓澹智常寂而不失，照虽万机，寂化一用。故能穷诸法宝，拟想玄扉，游志妙极，蹑神光於无间者哉。禅典要密，宜对之有宗。若漏失根原，则枝寻不全；群盲失旨，则上慢幽昏，可不惧乎！若能审其本根，冥训道成，实观会古，则万境齐明，冲途豁尔而融，体玄象於无形。然後知凡圣异流，心行无边。然弃本寻条之士，各以升降小异，俱会其宗，遂迷穴见。偶变其津涂，昏游长夜，永兴理隔，不亦哀哉！
　　
　　自顷来禅训实少，得其中。每以殊形难保，迁动不常，便启诚三宝，搜求玄要，依四百论扣其关旨。会遇西来宗匠，综习大法，寻本至终，冥隅一开，千载之下，优昙再隆，可不欣乎！遂乃推究高宗承嗣之范，云佛涅後，阿难曲奉圣旨，流行千载，先与同行弟子摩田地，摩田地传与舍那婆斯。此三应真，大愿弘覆，冥构于昔，神超事外，慈在宁济，潜行救物，偶会无差。佛在世时，有外学五通仙人，往至佛所，请求出家，乘俗高胜，志存远寄，便言：“若我入道，智慧辩才与身子等者，尔乃当於至尊法中修习梵行。”佛知其本根，於後百年当弘大事，便答仙人：“汝今出家，智慧浅薄，不及身子。”仙人即退。後百年中，其人出世，奇识博达，遇物开悟，遂出家学道，寻得应真。三明内照，六通远振，辩才无碍，摧诸异论，所度人众，其量无边。於诸法藏，开托教文，诸贤遂见，乃有五部之异。是化运有方，开彻有期。五部既举，则深浅殊风，遂有支派之别。既有其别，可不究本，详而後学耶？
　　
　　此一部典，名为《具足清净法场》。传此法至於宾，转至富若蜜罗。富若蜜罗亦尽诸漏，具足六通。後至弟子富若罗，亦得应真。此二人於宾中为第一教首。富若蜜罗去世已来五十馀年，弟子去世二十馀年，昙摩多罗菩萨与佛陀斯那俱共谘得高胜，宣行法本。佛陀斯那化行宾，为第三训首。有於彼来者，亲从其受法教诲，见其涅。其涅时遗教言：“我所化人众数甚多，入道之徒具有七百，富若罗所训为教师者十五六人。”如今於西域中炽盛教化，受学者众。
　　
　　昙摩罗从天竺来，以是法要传与婆陀罗，婆陀罗传与佛陀斯那。佛陀斯那愍此旃丹无真习可师，故传此法本流至东州。亦欲使了其真伪，涂无乱辙，成无虚构，必加厚益。斯经所云：“开四色为分，界一色无量缘，宗归部津，则发趣果然。”其犹朝阳晖首，万类影旋；师子震吼，则众兽伏焉；圣王轮宝，诸雄悚然。揽斯法界，廓清虚津，入有不惑，处无不沉。自非道超群方，智鉴玄中，孰能立无言之辩於灵沼之渊，寄言述於七觉之林？可谓无名於所名，而物无不名；无形於所形，而物无不形；无事於所事，而物无不事者哉！
　　
　　○胜经序第十七
　　
　　△释慧观作
　　
　　《胜经》者，盖方广之要路，超升之洪轨。故其为教也，创基覆篑，而支峰已构；冲想一兴，而渊悟载豁。言逾常训，旨越旧篇。故发心希圣，而神仪曜灵；归无别章，而叹德斯备；诚感声发，而尊号响集。然後勒心切戒，旷志僧那，善摄靡遗，大乘斯御。驰轮幽辙，长驱永路，斯运克刂终，诞登玄极，玄极无二，故万流归一。故曰三乘皆入一乘，所谓究竟第一义乘。一诚无辩，而义有区分，名由义生，故称谓屡转。三五之兴，盖由此也。尔其奥也，穷无始之前，以明解惑之本，究来际之末，挹泥洹之妙。文寡义丰，弥纶群籍，宇宙不足以拟其广，太虚不能以议其量。渊兮其不可测也，廓兮其不可极也。将求本际之源，追反流之极者，必至於此焉。
　　
　　司徒鼓城王殖根遐劫，龙现兹生，依迹上台，协赞皇极。而神澄世表，志光玄猷，关斯幽典，诚期愈旷。凡厥道俗，莫不响悦。请外国沙门求那跋陀罗手执正本，口宣梵音，山居苦节，通悟息心。释宝云译为宋语。德行诸僧慧严等一百馀人，考音详义，以定厥文。大宋元嘉十三年，岁次玄枵，八月十四日，初转梵轮，讫于月终。公乃广写云布，以泽未洽，将兴後世，同往高会道场。故略叙法要，以染同慕之怀云尔。
　　
　　胜经序第十八
　　
　　兹法师
　　
　　《胜经》者，盖是方等之宗极者也，所以存于千载。功由人弘，故得以元嘉十二年，岁在乙亥，有天竺沙门名功德贤，业素敦尚，贯综大乘，远载梵本，来游上京，庇迹洹，招学钻访。才虽不精绝，义粗辉扬，遂播斯旨，乃上简帝王。于时有优婆塞何尚之，居丹阳尹，为佛法檀越。登集京辇敏德名望，便於郡内请出此经。既会贤本心，又谨传译，字句虽质，而理妙渊博，殆非常情所可厝虑。
　　
　　时竺道生义学弟子竺道攸者，少习玄宗，偏蒙旨训。後侍从入庐山，温故传覆，可谓助凤耀德者也。法师至元嘉十一年，於讲座之上迁神异世，道攸慕深情恸，有若天坠。於是奉诀坟垄，遂遁临川三十许载。经出之後，披寻反覆，既悟深旨，仰而叹曰：“先师昔义，ウ与经会；但岁不待人，经袭义後。若明匠在世，剖析幽赜者，岂不使异经同文，解无馀向者哉！辄敢解释，兼翼宣遗训，故作《注解》，凡有五卷。”时人以为文广义隐，所以省者息心玄门。至大明四年，孝武皇帝以其师习有承，敕出为都邑法师。慈因得谘觐，粗问此经首尾，又寻其注意，窃谓义然。今聊撮其要解，撰为二卷，庶使後贤，共见其旨焉。
　　
　　○文殊师利发愿经记第十九
　　
　　△出经後记
　　
　　晋元熙二年，岁在庚申，於扬州斗场寺禅师新出。云：“外国四部众礼佛时，多诵此经，以发愿求佛道。”
　　
　　○贤愚经记第二十
　　
　　△释僧佑新撰
　　
　　十二部典，盖区别法门。旷劫因缘，既事照於本生；智者得解，亦理资於譬喻。《贤愚经》者，可谓兼此二义矣。河西沙门释昙学、威德等凡有八僧，结志游方，远寻经典。於于阗大寺遇般遮于瑟之会。般遮于瑟者，汉言五年一切大众集也。三藏诸学，各弘法宝，说经讲律，依业而教。学等八僧随缘分听，於是竞习胡音，析以汉义，精思诵译，各书所闻，还至高昌，乃集为一部。既而逾越流沙，赍到凉州。于时沙门释慧朗，河西宗匠，道业渊博，总持方等。以为此经所记，源在譬喻；譬喻所明，兼载善恶；善恶相翻，则贤愚之分也。前代传经，已多譬喻，故因事改名，号曰《贤愚》焉。
　　
　　元嘉二十二年，岁在乙酉，始集此经。京师天安寺沙门释弘宗者，戒力坚净，志业纯白。此经初至，随师河西，时为沙弥，年始十四，亲预斯集，躬睹其事。洎梁天监四年，春秋八十有四，凡六十四葛，京师之第一上座也。经至中国，则七十年矣。佑总集经藏，访讯遐迩，躬往谘问，面质其事。宗年耆德峻，心直据明，故标讲为录，以示後学焉。
　　
　　○八吉祥经後记第二十一
　　
　　△出经後记
　　
　　《八吉祥经》，宋元嘉二十九年，太岁壬辰，正月三日，天竺国大乘比丘释求那跋陀罗於荆州城内译出此经，至其月六日竟。使持节、侍中、都督荆湘雍益梁宁南北秦八州诸军事、司空、荆州刺史、领南蛮校尉南谯王优婆塞刘义宣为檀越。
　　
　　○无量义经序第二十二
