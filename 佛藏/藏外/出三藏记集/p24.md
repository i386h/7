<!-- { "loadSidebar": true } -->
　　夫六画相因，悬日月而无改；二字一吐，更天地而靡渝。虽书不尽言，言非书不禅；言不尽意，意非言不称。是以谛听善思，承兹利喜，俯首屈足，恭此受持。若读若诵，已说今说，一音一偈，莫匪舟梁，一赞一称，动成轮轨。况夫五力方圆，四摄无怠，开方便门，示真实相，流方等之妙说，得菩提之至因，沐此宝池，照兹法炬，香支靡靡，慧露傍流，出伽耶之妙城，发娑罗之宝树。建安殿下含章基性，育德成体，忄惠声溢於秋水，美义光於冬日。事高祖丘兔圃，名出前意後苍。损己利人，忘我济物，傍通兼善，无碍无私。若空谷之必应，如洪钟之虚受，匡法弘道，以善为乐，重以植显因於永劫，袭妙果於兹生。托意绍隆，用心依止，妙达空有，深辩权实。而玉体不安，有亏凉暑，行仁莫显，楚君日见其瘳；施德靡言，汉相方飨其乐。桂叶龟脑，固风寒之易销，荔葩鸾骨，更腾飞之可孱。况复慧身方渐，善根宿树，无劳湔肠氵胃，不待望色察声。
　　
　　有广州南海郡民何规，以岁次协洽，月旅黄钟，天监之十四年十月二十三日，采药於豫章胡翼山，幸非放子逐臣，乃类寻仙招隐。登峰十所里，屑若有来。将循曲陌，先限清涧，或如止水，乍有洁流，方从揭厉，且就褰揽。未济之间，忽不自觉，见涧之西隅有一长者，语规忽渡，规於时即留。其人面色正青，徒跣舍屦，年可八九十。面已皱敛，须长五六寸，髭半於须。耳过於眉，眉皆下被，眉之长毛长二三寸，随风相靡。唇色甚赤，语响而清。手睚黄，指毛亦长二三寸。著赭布帔，下有赭布泥洹僧。手捉书一卷，遥投与规。规即捧持，望礼三拜。语规：“可以此经与建安王。”兼言王之姓字。“此经若至，宜作三七日宿斋。若不晓斋法，可问下林寺副公。”副法师者，戒行精苦，恬忄詹无为，遗嗜欲，等豪贱，蔬藿自充，禅寂无怠。此长者言毕便去。行十馀步间，忽不复睹。
　　
　　规开卷敬视名为《慧印三昧经》。经旨以至极法身无相为体，理出百非，义逾名相，寂同法相，妙等真如。言其慧冥此理，有若恒印，心照凝寂，故以三昧为名。後又有《济诸方等学经》，此下又题云：“天等萨和な曰僧迦与海虎王。”经旨以流通至教，轨法有体，所以诫示大士化物方法，言若济诸苍氓，宜弘方等之教。方等者，大乘之通名，究竟之弘旨。其轴题云：“敦煌菩萨沙门支法护所出，竺法首笔受，共为一卷，写以流。”轴用淳漆，书甚紧洁，点制可观。究寻义趣，或微或显，称在罗阅山著陀邻尼行，无来无去，非住非止。斯盖鹫岳鹤林之别记，宝殿孤园之後述，不殊玉检，靡异宝函，理出希微，辞深钅句致，是唯正说，曾匪异端。虽王遵之得《四十二章》，安清之出《百六十品》，无以或异。
　　
　　大王沐浴持奉，擎跪钻习，多写广述，阐扬玄旨。孰匪医王，即斯药树，不待眼瞬，无劳苦口，舍兹六术，屏此十巫。昔或授编书於圯上，受揣术於谷里，乍有寓言，且或假梦，未有因应炳发，若此其至焉。受命下才，式ユ上道，敢因滓贱，率此颛蒙。其辞曰：
　　
　　雷音震响，录简青编。匪言曷教，非迹靡传。是资妙象，实寄幽筌。照之慧烛，济以宝船。恳哉至矣，在应斯圆。覆其，浸此熙涟。救焚援溺，去盖销缠。灼灼应韩，英英河楚。松孤桂郁，鸾栖鹏举。照野光朝，润山枯渚。滥源兹永，覆篑已多。郁为蕃干，擢此天柯。寄诚梵表，托好禅阿。接足能仁，心直妙觉。用遗滞染，是祛尘浊。靡向非真，何背非俗。一忘受想，将捐味触。无德不训，有感必召。吐彼神诀，示我玄要。既蠲既已，留华及少。等以北恒，均之东耀。
　　
　　佑少寻经律，窃诸部之奥，但一切变易，万事迁讹，所以古今同异，触类皆有，故鱼谬为鲁，陶误成阴。案晋末已来，关中诸贤经录云，《慧印三昧经》，支谦所出。《济方等大乘学经》，法护所出。《圣法印经後记》云：“晋元康四年，菩萨沙门支法护於酒泉出此经，弟子竺法首笔受。”而何规所得经本，二经同卷，题方等於法护，乱三昧於支谦，实由编写成然，非为诬滥。而一往观览，容生疑惑，聊记所忆，存之末尘，故出别记。
　　
　　○圣尘印经记第十七（天竺名《阿遮昙摩文图》。）
　　
　　△出经後记
　　
　　元康四年十二月二十五日，月支菩萨沙门法护，於酒泉演出此经，弟子竺法首笔受。令此深法普流十方，大乘常住。
　　
　　○文殊师利净律经记第十八
　　
　　△出经後记
　　
　　经後记云：沙门竺法护於京师，遇西国寂志诵出此经。经後尚有数品，其人忘失，辄宣现者，转之为晋。更得其本，补令具足。太康十年四月八日，白马寺中，聂道真对笔受，劝助刘元谋、传公信、侯彦长等。
　　
　　○王子法益坏目因缘经序第十九
　　
　　△竺佛念造
　　
　　原夫善恶之运契，犹形影之相顾，受对明验，凡三差焉，现世、中世、後世。播九色之深恩，以悦天妃之耳目；孤禽投王而全命，形受五刖之切酷。斯现报也。群徒潜沦於幽壑，神陟沦漂而不改；身酸历世之殃，不晓王子之丧目。斯中报也。阿兰从祸於无想，婴佩永惑於始终；终为著翅之暴狸，飞沉受困而难计。斯後报也。故圣人降灵，必有所由，非务不豫，清白明矣。
　　
　　玄鉴三世弱丧之流，深记来世坏形之累，趣使引入百练之室。自如来逝後，阿育登位，纲维阎浮，光被六合，图形神寺，八万四千，罗汉御世，泛济亿数，国主师宗，玄化滂沛，万民仰戴而不已，神钦赖而愈深。然王子法益，宿植洪业，生在王宫，容貌殊特，复受对此，靡知缘起。
　　
　　会秦尚书令、辅国将军、宗正卿、领城门校尉使者、司隶校尉姚者，南安郡人也。亲姚韶之次兄，字景嶷，文为儒表，则烈勋於千载；武为邈群，则皎然而独标。亢音通冥，则辩机而旷远，执素纵情，则翱翔而无伦。德也纯懿，范也难模，赫逸翰於群才，震龙威於昆锋。然愍永惑之叵救，伤愚党之不寤，欲绍先胜之遗迹，竖玄宗於末俗。故请天竺沙门昙摩难提出斯缘本。秦建初六年，岁在辛卯，於安定城，二月十八日出，至二十五日乃讫。胡本三百四十三首户也，传为汉文一万八百八十言。佛念译音，情义实难。或离文而就义，或正滞而傍通，或取解於诵人，或事略而曲备。冀将来之学士，令鉴罪福之不朽。设有毫耗润色者，尽铭之於萌兆。故序之焉。
　　
　　○合微密持经记第二十
　　
　　△支恭明作
　　
　　合《微密持陀邻尼总持》三本：（上本是《陀邻尼》，下子是《总持》、《微密持》也。）《佛说无量门微密持经》。《佛说阿难陀目亻去尼阿离陀邻尼经》。《佛说总持经》，一名《成道降魔得一切智》。（二本後皆有此名，并不别出耳。）
　　
　　又别剡西台昙斐记云：
　　
　　此经凡有四本，三本并各二名，一本三名，备如後列。其中文句参差，或胡或汉音殊，或随义制语，各有左右，依义顺文，皆可符同。所为异处，後列得法利、三乘阶级人数，及动地、雨华、诸天妓乐供养，多不悉备，意所未详。
　　
　　一本一名《无量门微密之持》，二名《成道降魔得一切智》。此一本名行於世，为常旧本。
　　
　　一本一名《阿难陀目亻去尼呵离陀罗尼》，二名《疾使人民得一切智》。
　　
　　一本一名《无端底门总持之行》，二名《菩萨降却诸魔坚固於一切智》。
　　
　　一本一名《出生无量门持》，二名《一生补处道行》，三名《成道降魔得一切智》。此本备明法利及动地妓乐事。
　　
　　四本皆各标前一名於经首，第二第三名不以题经也。後舍利弗请名，佛说名，皆备如前列。
　　
　　●卷八
　　
　　摩诃钵罗若波罗蜜经抄序第一道安法师
　　
　　大品经序第二长安睿法师
　　
　　注解大品序第三大梁皇帝
　　
　　小品经序第四长安睿法师
　　
　　大小品对比要抄序第五支道林作
　　
　　正法华经记第六出经後记
　　
　　正法华经後记第七未详作者
　　
　　法华宗要序第八慧观法师
　　
　　法华经後序第九长安睿法师
　　
　　持心经後记第十出经後记
　　
　　思益经序第十一长安睿法师
　　
　　维摩诘经序第十二僧肇法师
　　
　　合维摩诘经序第十三敏度法师
　　
　　毗摩罗诘提经义疏序第十四长安睿法师
　　
　　自在王经後序第十五长安睿法师
　　
　　大涅经序第十六凉州朗法师
　　
　　大涅经记序第十七未详作者
　　
　　六卷泥洹经记第十八出经後记
　　
　　二十卷泥洹经记第十九出智猛传
　　
　　○摩诃钵罗若波罗蜜经抄序第一
　　
　　△道安法师
　　
　　昔在汉阴十有五载，讲《放光经》岁常再遍。及至京师，渐四年矣，亦恒岁二，未敢堕息。然每至滞句，首尾隐没，释卷深思，恨不见护公、叉罗等。会建元十八年，正车师前部王名弥第来朝，其国师字鸠摩罗跋提，献胡《大品》一部，四百二牒，言二十千首户。首户三十二字，胡人数经法也。即审数之，凡十七千二百六十首户，残二十七字，都并五十五万二千四百七十五字。天竺沙门昙摩蜱执本，佛护为译，对而检之，慧进笔爱。与《放光》、《光赞》同者，无所更出也。其二经译人所漏者，随其失处，称而正焉。其义异不知孰是者，辄并而两存之，往往为训其下，凡四卷。其一纸二纸异者，出别为一卷，合五卷也。
　　
　　译胡为秦，有五失本也：一者胡语尽倒，而使从秦，一失本也。二者胡经尚质，秦人好文，传可众心，非文不合，斯二失本也。三者胡经委悉，至於叹咏，叮咛反覆，或三或四，不嫌其烦。而今裁斥，三失本也。四者胡有义说，正似乱辞，寻说向语，文无以异。或千五百，刈而不存，四失本也。五者事已全成，将更傍及，反腾前辞，已乃後说。而悉除此，五失本也。然《般若经》三达之心，覆面所演，圣必因时，时俗有易，而删雅古以适今时，一不易也。愚智天隔，圣人叵阶，乃欲以千岁之上微言，传使合百王之下末俗，二不易也。阿难出经，去佛未久，尊者大迦叶令五百六通迭察迭书。今离千年，而以近意量裁。彼阿罗汉乃兢兢若此，此生死人而平平若此，岂将不知法者勇乎？斯三不易也。涉兹五失，经三不易，译胡为秦，讵可不慎乎！正当以不闻异言，传令知会通耳，何复嫌大匠之得失乎？是乃未所敢知也。
　　
