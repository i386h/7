<!-- { "loadSidebar": true } -->
　　於宋元嘉十一年甲戌之岁，有外国沙门名曰三藏，观化游此。其人先於大国综习斯经，於是众僧请令出之。即以其年九月，於宋都长干寺集诸学士，法师云公译语，法师观公笔受。考校治定，周年乃讫。镜以不才，谬预听末，虽思不及玄，而时有浅解。今谨率所闻，以示後生，至於折中，以俟明哲。於会稽始宁山徐支江精舍撰讫。
　　
　　○大智释论序第十九
　　
　　△释僧睿
　　
　　夫万有本於生生，而生生者无生；变化兆於物始，而始始者无始。然则无生无始，物之性也。生始不动於性，而万有陈於外，悔吝生於内者，其唯邪思乎？正觉有以见邪思之自起，故《阿含》为之作；知滞有之由惑，故般若为之照。然而照本希夷，津涯浩汗，理超文表，趣绝思境。以言求之，则乖其深；以智测之，则失其旨。二乘所以颠沛於三藏，新学所以曝鳞於龙门者，不其然乎！
　　
　　是以马鸣起於正法之馀，龙树生於像法之末。正馀易弘，故直振其遗风，莹拂而已。像末多端，故乃寄迹凡夫，示悟物以渐，又假照龙宫，以朗搜玄之慧，托闻幽秘，以穷微言之妙。尔乃宪章智典，作兹《释论》。其开夷路也，则令大乘之驾，方轨而直入；其辨实相也，则使妄见之惑，不远而自复。其为论也，初辞拟之，必标众异以尽美；卒成之终，则举无执以尽善。释所不尽，则立论以明之；论其未辨，则寄折中以定之。使灵篇无难喻之章，千载悟作者之旨。信若人之功矣。
　　
　　有鸠摩罗耆婆法师者，少播聪慧之闻，长集奇拔之誉，才举则亢标万里，言发则英辩荣枯。常仗兹论为渊镜，凭高致以明宗。以秦弘始三年，岁次星纪，十二月二十日，自姑臧至长安。秦王虚襟，既已蕴在昔见之心，岂徒则悦而已。晤言相对，则淹留终日，研微造尽，则穷年忘倦。又以晤言之功虽深，而恨独得之心不旷；造尽之要虽玄，而惜津梁之势未普。遂以莫逆之怀，相与弘兼忘之惠。乃集京师义业沙门，命公卿赏契之士，五百馀人集於渭滨逍遥园堂。鸾舆伫驾於洪，禁御息警於林间，躬览玄章，考正名於胡本，谘通津要，坦夷路於来践。经本既定，乃出此《释论》。论之回答本有十万偈，偈有三十二字，并三百二十万言。胡夏既乖，又有烦简之异，三分除二，得此百卷，於《大智》二十万言，玄章婉旨，朗然可见。归途直达，无复惑趣之疑，以文求之，无间然矣。故天竺传云：“像正之末，微马鸣、龙树，道学之门，其沦氵胥溺丧矣。”其故何耶？实由二未契微，邪法用盛，虚言与实教并兴，径与夷路争辙。始进者化之而流离，向道者惑之而播越，非二匠其孰与正之。是以天竺诸国为之立庙，宗之若佛。又称而咏之曰：“智慧日已颓，斯人令再曜。世昏寝已久，斯人悟令觉。”若然者，真可谓功格十地，道侔补处者矣，传而称之，不亦宜乎！
　　
　　幸哉，此中鄙之外，忽得全有此论。胡文委曲，皆如《初品》。法师以秦人好简，故裁而略之。若备译其文，将近千有馀卷。法师於秦语大格，唯译一往，方言殊好，犹隔而未通。苟言不相喻，则情无由比。不比之情，则不可以托悟怀於文表；不喻之言，亦何得委殊涂於一致。理固然矣。进欲停笔争是，则校竞终日，卒无所成。退欲简而便之，则负伤手穿凿之讥。以二三唯案译而书，都不备饰，幸冀明悟之贤，略其文而挹其玄也。
　　
　　○大智论记第二十
　　
　　△出论後记
　　
　　究摩罗耆婆法师以秦弘始三年，岁在辛丑，十二月二十日至常安。四年夏，於逍遥园中西门阁上，为姚天王出《释论》，七年十二月二十七日乃讫。其中兼出经本、《禅经》、戒律、《百论》、《禅法要解》，向五十万言，并此《释论》一百五十万言。论《初品》三十四卷，解释一品，是全论具本。二品已下，法师徊之，取其要足以开释文意而已，不复备其广释，得此百卷。若尽出之，将十倍於此。
　　
　　○大智论抄序第二十一
　　
　　△释慧远作
　　
　　夫宗极无为以设位，而圣人成其能；昏明代谢以开运，而盛衰合其变。是故知易相推，理有行藏；屈伸相感，数有往复。由之以观，虽冥枢潜应，圆景无穷，不能均四象之推移，一其会通。况时命纷谬，世道交沦，而不深根固蒂，宁极以待哉！若达开塞之有运，时来非由遇，则正觉之道，不虚凝於物表；弘教之情，亦渐可识矣。
　　
　　有大乘高士，厥号龙树，生于天竺，出自梵种。积诚曩代，契心在兹，接九百之运，抚颓薄之会，悲蒙俗之茫昧，蹈险迹而弗忄吝。於是卷阴衡门，云翔赤泽，慨文明之未发，思或跃而勿用。乃喟然叹曰：“重夜方昏，非萤烛之能照，虽白日寝光，犹可继以朗月。”遂自誓落簪，表容玄服，隐居林泽，守闲行禅，靖虑研微，思通过半。因而悟曰：“闻之於前论，大方无垠，或有出乎其外者。”俄而回步雪山，启神明以诉志，将历古仙之所游，忽遇沙门於岩下，请质所疑，始知有方等之学。及至龙宫，要藏秘典，靡不管综。滞根既拔，则名冠道位，德备三忍。然後开九津於重渊，朋鳞族而俱游，学徒如林，英彦必集。由是外道高其风，名士服其致，大乘之业，於兹复隆矣。
　　
　　其人以《般若经》为灵府妙门宗一之道，三乘十二部由之而出，故尤重焉。然斯经幽奥，厥趣难明，自非达学，得其归。故叙夫体统，辨其深致，若意在文外，而理蕴於辞，辄寄之宾主，假自疑以起对，名曰《问论》。其为要也，发轸中衢，启惑智门，以无当为实，无照为宗。无当则神凝於所趣，无照则智寂於所行。寂以行智，则群邪革虑，是非息焉；神以凝趣，则二谛同轨，玄辙一焉。非夫正觉之灵，抚法轮而再转，孰能振大业於将颓，纽遗纲之落绪，令微言绝而复嗣，玄音辍而复咏哉！
　　
　　虽弗获与若人并世，叩津问道，至於研味之际，未尝不一章三复，欣於有遇。其中可以开蒙朗照，水镜万法，固非常智之所辨。请略而言：生涂兆於无始之境，变化构於倚伏之场。咸生於未有而有，灭於既有而无。推而尽之，则知有无回谢於一法，相待而非原；生灭两行於一化，映空而无生。於是乃即之以成观，反鉴以求宗。鉴明则尘累不止，而仪像可睹；观深则悟彻入微，而名实俱玄。将寻其要，必先於此。然後非有非无之谈，方可得而言。
　　
　　尝试论之：有而在有者，有於有者也；无而在无者，无於无者也。有有则非有，无无则非无。何以知其然？无性之性，谓之法性，法性无性，因缘以之生。生缘无自相，虽有而常无。常无非绝有，犹火传而不息。夫然，则法无异趣，始末沦虚，毕竟同争，有无交归矣。故游其樊者，心不待虑，智无所缘，不灭相而寂，不修定而闲，非神遇以期通，焉识空空之为玄。斯其至也，斯其极也，过此以往，莫之或知。
　　
　　又论之为体，位始无方而不可诘，触类多变而不可穷。或开远理以发兴，或导近习以入深，或阖殊涂於一法而弗杂，或辟百虑於同相而不分。此以绝夫垒瓦之谈，而无敌於天下者也。尔乃博引众经以赡其辞，畅发义音以弘其美，美尽则智无不周，辞博则广大悉备。是故登其涯而无津，挹其流而弗竭，汪汪焉莫测其量，洋洋焉莫比其盛。虽百川灌可，未足语其辩矣；虽涉海求源，未足穷其邃矣。若然者，非夫渊识旷度，孰能与之潜跃？非夫越名反数，孰能与之澹漠？非夫洞幽入冥，孰能与之冲泊哉？
　　
　　有高座沙门，字曰童寿，宏才博见，智周群籍，玩服斯论，佩之弥久。虽神悟发中，必待感而应。于时秦主姚王，敬乐大法，招集名学，以隆三宝，德洽殊俗，化流西域。是使其人闻风而至，既达关右，即劝令宣译。童寿以此论深广，难卒精究，因方言易省，故约本以为百卷。计所遗落，殆过参倍。而文藻之士犹以为繁，咸累於博，罕既其实。譬大羹不和，虽味非珍；神珠内映，虽宝非用。信言不美，固有自来矣。若遂令正典隐於荣华，玄朴亏於小成。则百家竞辩，九流争川，方将幽沦长夜，背日月而昏逝，不亦悲乎！於是静寻所由，以求其本，则知圣人依方设训，文质殊体。若以文应质，则疑者众；以质应文，则悦者寡。是以化行天竺，辞朴而义微，言近而旨远。义微则隐昧无象，旨远则幽绪莫寻，故令玩常训者牵於近习，束名教者惑於未闻。若开易进之路，则阶藉有由；晓渐悟之方，则始涉有津。远於是简繁理秽，以详其中，令质文有体，义无所越。辄依经立本，系以《问论》，正其位分，使类各有属。谨与同止诸僧，共别撰以为集要，凡二十卷。虽不足增晖圣典，庶无大谬。如其未允，请俟来哲！
　　
　　●卷十一
　　
　　中论序第一长安僧睿
　　
　　中论序第二昙影法师
　　
　　百论序第三僧肇法师
　　
　　十二门论序第四长安僧睿
　　
　　成实论记第五出论後记
　　
　　略成实论记第六新撰
　　
　　抄成实论序第七周
　　
　　诃梨跋摩传第八江陵玄畅作
　　
　　菩萨波罗提木叉後记第九未详作者
　　
　　比丘尼戒本所出本末序第十出戒前记
　　
　　比丘大戒序第十一释道安作
　　
　　大比丘二百六十戒三部合异序第十二竺昙无兰
　　
　　关中近出尼二种坛文夏坐杂十二事并杂事共卷前中後三记第十三
　　
　　摩得勒伽後记第十四出经後记
　　
　　善见律毗婆沙记第十五出律前记
　　
　　千律名号序第十六出贤劫经竺昙无兰
　　
　　○中论序第一
　　
　　△释僧睿
　　
　　《中论》有五百偈，龙树菩萨之所造也。以中为名者，昭其实也，以论为称者，尽其言也。实非名不悟，故寄中以宣之；言非释不尽，故假论以明之。其实既宣，其言既明，於菩萨之行，道场之照，朗然悬解矣。夫滞惑生於倒见，三界以之而沦溺；偏悟起於厌智，耿介以之而致乖。故知大觉在乎旷照，小智缠乎隘心。照之不旷，则不足以夷有无，一道俗；知之不尽，则未可以涉中途，泯二际。道俗之不夷，二际之不泯，菩萨之忧也。是以龙树大士，折之以中道，使惑趣之徒，望玄指而一变；括之以即化，令玄悟之宾，丧谘询於朝彻。荡荡焉，真可谓坦夷路於冲阶，敞玄门於宇内，扇慧风於陈枚，流甘露於枯悴者矣。夫柏梁之构兴，则鄙茅茨之侧陋。睹斯论之宏旷，则知偏悟之鄙倍。幸哉！此区区赤县，忽得移灵鹫以作镇，讠佥讠皮之边情，乃蒙流光之馀惠。而今而後，谈道之贤，故可与论实矣。
　　
