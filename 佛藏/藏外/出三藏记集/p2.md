<!-- { "loadSidebar": true } -->
　　是时中间阿难思惟，求尽残结。其夜坐禅经行，殷勤求道。是阿难智多定少，不即得道。定智等者，乃可速得。後夜欲过，疲极偃息，却卧就枕。头未至枕，郭然得悟，如电光出，╂者见道。阿难如是入金刚定，破一切诸烦恼山，得三明六通，具八解脱，作大力阿罗汉。即夜到僧堂门，敲门而唤。大迦叶问言：“敲门者谁？”答言：“我是阿难。”又问：“汝何以来？”答言：“我於今夜得尽诸漏。”又言：“不与汝开门，汝从门钥孔来。”阿难言：“尔。”即以神力从非门而入，礼拜僧足，忏悔：“大迦叶莫复见责。”大迦叶手摩其顶，言：“我故为汝，使得道故，汝无嫌恨。我亦如是，以汝自证。譬如手画虚空，无所染著。阿罗汉心亦复如是。复汝本座。”
　　
　　是时僧中复共议言：“╂梵波提已取灭度，更有谁能结集法藏？”阿泥卢豆言：“是长老阿难於佛弟子常侍近佛。闻经能持，佛常难誉。唯是阿难结集法藏。”是时大迦叶摩阿难头言：“佛嘱累汝令持法藏，汝应报佛恩。佛在阿处最初说法？佛诸大弟子能守护法藏者皆已灭度，唯汝一人在。今应随佛心怜愍众生，结集法藏。”是时阿难敬礼僧已，坐师子座。时大迦叶说此偈言：
　　
　　佛圣师子王，阿难是佛子。师子座处座，观众无有佛。如是大德众，无佛失威神，如空无月时，有宿而不严。汝大智人说，汝佛子当演。何处佛初说，今汝当布现。
　　
　　是时长老阿难一心合掌，向佛涅方作如是说：
　　
　　佛初说法时，尔时我不见，如是展转闻：佛在波罗柰，佛为五比丘，初开甘露门，说四真谛法，苦、集、灭、道谛。阿若╂陈如，最初得见道。八万诸天众，皆亦入道迹。
　　
　　是千阿罗汉闻是语已，上各项虚空，高七多罗树，皆言：“无常力大，如我等眼见佛说法，今乃言‘我闻’。”便说偈言：
　　
　　我见佛身相，犹如紫金山。妙相众德灭，唯有名独存。
　　
　　长老阿泥卢豆说此偈言：
　　
　　咄世间无常，如水月、芭蕉。功德满三界，无常风听坏。
　　
　　尔时，大迦叶复说偈言：
　　
　　无常力甚大，愚、智、贫、富贵，得道及未得，一切无能免。非巧言、妙宝，非欺诳、力诤。
　　
　　如火烧万物，无常相法尔。
　　
　　大迦叶语阿难：“从《转法轮经》至大般涅，集作《四阿含》：《增一阿含》、《中阿含》、《长阿含》、《相应阿含》，是名修妒路法藏。”
　　
　　诸阿罗汉更问：“谁能明了集毗尼藏？”皆言：“长老优波离於五百阿罗汉中持律第一，我等今请。”即请言：“起就师子座。”问：“佛在何处初说毗尼结戒？”优波离即受僧命，坐师子座。“如是我闻：一时，佛在毗舍离。尔时，须邻那迦兰陀长者子初作淫欲，以是因缘故，结初大罪。二百五十戒义作三部，七法，八法，比丘尼，毗尼增一，优波离问，杂部，善部。如是等八十部作毗尼藏。”
　　
　　诸阿罗汉复共思惟：请阿难结集阿毗昙藏。即请言：“起就师子座。佛在何处初说阿毗昙？”阿难受僧命，说：“如是我闻：一时，佛在舍婆提城。尔时，佛告诸比丘：‘诸有五怖、五罪、五怨不灭，是因缘故，此生中身心受无量苦，复後世堕恶道中。诸有无此五怖、五罪、五怨，是因缘故，於今生种种身心受乐，後世生天上乐处。何等五怖应远？一者杀生，二者盗，三者邪淫，四者妄语，五者饮酒。’如是等名阿毗昙藏。”
　　
　　三法藏集竟，诸天、人、鬼、神、诸龙王等，种种供养天花、天香、幡盖、衣服。供养法故，於是说偈：
　　
　　怜愍世界故，集结三法藏。十力一切智，说智光明灯。
　　
　　略说三藏竟。
　　
　　○十诵律五百罗汉出三藏记第二
　　
　　又《十诵律》序云：“迦叶言：‘我先从波婆城向拘尸城，道中闻佛涅。有愚痴比丘言，我今得自在，所欲便作，不欲便止。又有比丘非法说法，法说非法。以此因缘，应集法藏。’即羯磨。五百罗汉，唯阿难在学地，共住王舍城安居。先令优波离出律藏。一一事竟，即问阿若╂陈如，次问长老均陀及十力迦叶等五百罗汉乃至最下阿难，言：‘如优波离所说不？’皆答：‘我亦如是闻是事是法。’尔时，迦叶僧中唱言：‘大德僧听，初事集竟。是法是佛教，无有比丘言，非法非佛教。僧忍默然故，是事如是持。’乃至集律藏一切竟，後方命阿难出修多罗藏及阿毗昙藏，阿难方云‘如是我闻，一时’，五百罗汉皆下地胡跪，涕零而言：‘我从佛所面闻见法，而已言我闻。’迦叶语阿难：‘从今三藏初，皆称如是我闻。’”故复两存。
　　
　　○菩萨处胎经出八藏记第三
　　
　　菩萨处胎经云：“迦叶告阿难言：‘佛所说法，一言一字，汝勿使有缺漏。菩萨藏者集著一处，声闻藏者亦集著一处，戒律藏者亦著一处。’尔时阿难最初出经，胎化藏为第一，中阴藏第二，摩诃衍方等藏第三，戒律藏第四，十住菩萨藏第五，杂藏第六，金刚藏第七，佛藏第八。是为释迦文佛经法具足矣。”
　　
　　○胡汉译经文字音义同异记第四
　　
　　夫神理无声，因言辞以写意；言辞无迹，缘文字以图音，故字为言蹄，言为理筌，音义合符，不可偏失。是以文字应用，弥纶宇宙，虽迹系翰墨，而理契乎神。昔造书之主凡有三人：长名曰梵，其书右行；次曰亻去楼，其书左行；少者苍颉，其书下行。梵及亻去楼居于天竺，黄史苍颉在於中夏。梵亻去取法於净天，苍颉因华於鸟迹。文画诚异，传理则同矣。
　　
　　仰寻先觉所说，有六十四书，鹿轮转眼，笔制区分，龙鬼八部，字体殊式。唯梵及亻去楼为世胜文，故天竺诸国谓之天书。西方写经，虽同祖梵文，然三十六国往往有异。譬诸中土，犹篆籀之变体乎。案苍颉古文，沿世代变，古移为籀，籀迁至篆，篆改成隶，其转易多矣。至於傍生八体，则有仙龙云；二十四书，则有揩草针殳。名实虽繁，为用盖。然原本定议，则体备於六文，适时为敏，则莫要於隶法。东西之书源，亦可得而略究也。
　　
　　至於梵音为语，单复无恒，或一字以摄众理，或数言而成一义。寻《大涅经》列字五十，总释众义十有四音，名为字本。观其发语裁音，宛转相资，或舌根唇末，以长短为异。且胡字一音不得成语，必馀言足句，然後义成。译人传意，岂不艰哉。又梵书制文，有半字满字。所以名半字者，义未具足，故字体半偏，犹汉文“月”字，亏其傍也。所以名满字者，理既究竟，故字体圆满，犹汉文“日”字，盈其形也。故半字恶义，以譬烦恼；满字善义，以譬常住。又半字为体，如汉文“言”字；满字为体，如汉文“诸”字。以“者”配“言”，方成“诸”字。“诸”字两合，即满之例也；“言”字单立，即半之类也。半字虽单，为字根本，缘有半字，得成满字。譬凡夫始於无明，得成常住，故因字制义，以譬涅。梵文义奥，皆此类也。
　　
　　是以宣领梵文，寄在明译。译者释也，交释两国，言谬则理乖矣。自前汉之末，经法始通，译音胥讹，未能明练。故“浮屠”、“桑门”，遗谬汉史。音字犹然，况於义乎？案中夏彝典，诵《诗》执《礼》，师资相授，犹有讹乱。《诗》云：“有兔斯首”，“斯”当作“鲜”。齐语音讹，遂变《诗》文，此“桑门”之例也。《礼记》云“孔子蚤人”，“蚤”当作“早”。而字同蚤虱，此古字同文，即“浮屠”之例也。中国旧经，而有“斯”、“蚤”之异，华戎远译，何怪於“屠”、“桑”哉！若夫度字、传义，则置言由笔，所以新旧众经，大同小异。天竺语称“维摩诘”，旧译解云“无垢称”，关中译云“净名”。“净”即“无垢”，“名”即是“称”，此言殊而义均也。旧经称“众佑”，新经云“世尊”，此立义之异旨也。旧经云“乾沓和”，新经云“乾闼婆”，此国音之不同也。略举三条，馀可类推矣。
　　
　　是以义之得失由乎译人，辞之质文系於执笔。或善胡义而不了汉旨，或明汉文而不晓胡意，虽有偏解，终隔圆通。若胡汉两明，意义四畅，然後宣述经奥，於是乎正。前古译人，莫能曲练，所以旧经文意，致有阻碍，岂经碍哉，译之失耳！
　　
　　昔安息世高，聪哲不群，所出众经，质文允正。安玄、严调，既以条理，支越、竺兰，亦彬彬而雅畅。凡斯数贤，并见美前代。及护公专精，兼习华戎，译文传经，不愆于旧。逮乎罗什法师，俊神金照，秦僧融、肇，慧机水镜。故能表发挥翰，克明经奥，大乘微言，於斯炳焕。至昙谶之传《涅》，跋陀之出《华严》，辞理辩畅，明逾日月，观其为，继轨什公矣。至於杂类细经，多出《四含》，或以汉来，或自晋出，译人无名，莫能详究。然文过则伤丰，质甚则患野，野艳为弊，同失经体。故知明允之匠，难可世遇矣。
　　
　　佑窃寻经言，异论咒术，言语文字，皆是佛说。然则言本是一，而胡汉分音；义本不二，则质文殊体。虽传译得失，运通随缘，而尊经妙理，湛然常照矣。既仰集始缘，故次述末译。始缘兴於西方，末译行於东国，故原始要终，寓之记末云尔。
　　
　　○前後出经异记第五
　　
　　旧经众佑新经世尊
　　
　　旧经扶萨（亦云开士。）新经菩萨
　　
　　旧经各佛（亦独觉。）新经辟支佛（亦缘觉。）
　　
　　旧经萨芸若新经萨婆若
　　
　　旧经沟港道（亦道迹。）新经须陀洹
　　
　　旧经频来果（亦一往来。）新经斯陀含
　　
　　旧经不还果新经阿那含
　　
　　旧经无著果（亦应旨，亦应仪。）新经阿罗汉（亦言阿罗诃。）
　　
　　旧经摩纳
　　
　　新经长者
　　
　　旧经濡首新经文殊
　　
　　旧经光世音新经观世音
　　
　　旧经须扶提新经须菩提
　　
　　旧经舍梨子（亦鹭子。）新经舍利弗
　　
　　旧经为五众新经为五阴
　　
　　旧经十二处新经十二入
　　
　　旧经为持新经为性
　　
　　旧经背舍新经解脱
　　
　　旧经胜处新经除入
　　
　　旧经正断新经正勤
　　
　　旧经觉意新经菩提
　　
　　旧经直行新经正道
　　
　　旧经乾沓和新经乾闼婆
　　
　　旧经除馑男、除馑女新经比丘、比丘尼
　　
　　旧经怛萨阿竭阿罗诃三耶三佛新经多陀阿伽度阿罗诃三藐三佛陀
　　
　　旧经阿耨多罗三耶三菩提新经阿耨多罗三藐三菩提
　　
　　●卷二
　　
