<!-- { "loadSidebar": true } -->
　　此经以菩萨名号为题者，盖是《思益》、《无尽意》、《密迹》诸经之流也。以其圆用无方，故名《自在》，势无与等，故称为王。标准宏廓，固非思之所及；幽旨玄凝，寻者莫之仿佛。此土先出方等诸经，皆是《菩萨道行》之式也。《般若》指其虚标，《勇伏》明其必制，《法华》泯一众流，《大哀旌》其拯济。虽各有其美，而未备此之所载。
　　
　　秦大将军、尚书令常山公姚显，真怀简到，彻悟转诣。闻其名而悦之，考其旨而虚襟。思弘斯化，广其流津。以为斯文既布，便若菩萨常住，不去此世。奔诚发自大心，欣跃不能自替。遂请鸠摩罗法师译而出之，得此二卷。於菩萨希踪卓荦之事，朗然昭列矣。是岁弘始九年，岁次鹑首。
　　
　　○大涅经序第十六
　　
　　△凉州释道朗作
　　
　　《大般涅》者，盖是法身之玄堂，正觉之实称，众经之渊镜，万流之宗极。其为体也，妙存有物之表，周流无穷之内，任运而动，见机而赴。任运而动，则乘虚照以御物，寄言蹄以通化；见机而赴，则应万形而为像，即群情而设教。至乃形充十方，而心不易虑；教弥天下，情不在己。厕流尘蚁而弗下，弥盖群圣而不高，功济万化而不恃，明逾万日而不居。浑然与太虚同量，泯然与法性为一。夫法性以至极为体，至极则归于无变，所以生灭不能迁其常。生灭不能迁其常，故其常不动；非乐不能亏其乐，故其乐无穷。或我生於谬想，非我起於因假。因假存于名数，故至我越名数而非无。越名数而非无，故能居自在之圣位，而非我不能变。非净生於虚净，故真净水镜於万法。水镜於万法，故非净不能渝。是以斯经解章，叙常乐我净为宗义之林，开究玄致为涅之源。用能阐秘藏於未闻、启灵管以通照，拯四重之瘭疽，拔无间之疣赘。阐秘藏则群识之情畅，审妙义之在己；启灵管则悟玄光之潜映，神珠之在体。然四重无间，诽谤方等，斯乃众患之<疒于>，疮疣之甚者。故《大涅》以无疮疣为义名，斯经以《大涅》为宗目。宗目举则明统摄於众妙，言约而义备。义名立则照三乘之优劣，至极之有在。然冥化无朕，妙契无言，任之冲境，则理不虚运。是以此经开诚言为教本，广众喻以会义，建护法以涉初，睹秘藏以穷源，畅千载之固滞，散灵鹫之馀疑。至於理微幽蟠，微于微者，则诸菩萨弘郢匠之功，旷舟船之济，请难去构，翻覆周密，由使幽途融坦，宗归豁然。是故诵其文而不疲，语其义而不倦，甘其味而无足，餐其音而不厌。始可谓微言兴咏於真丹，高韵初唱于赤县，梵音震响於聋俗，真容巨曜於今日。而寡闻之士，偏执之流，不量愚见，敢评大圣无涯之典，遂使是非兴於诤论，讥谤生于快心。先觉不能返其迷，众圣莫能移其志，方将沉蔽八邪之网，长沦九流之渊。不亦哀哉！不亦哀哉！
　　
　　天竺沙门昙摩谶者，中天竺人，婆罗门种。天怀秀拔，领鉴明邃，机辩清胜，内外兼综。将乘运流化，先至敦煌，停止数载。大沮渠河西王者，至德潜著，建隆王业，虽形处万机，每思弘大道，为法城堑。会开定西夏，斯经与谶自远而至，自非至感先期，孰有若兹之遇哉。谶既达此，以玄始十年，岁次大梁，十月二十三日，河西王劝请令译。谶手执梵文，口宣秦言。其人神情既锐，而为法殷重，临译敬慎，殆无遗隐，搜研本正，务存经旨。唯恨梵本分离，残缺未备耳。余以庸浅，预遭斯运，夙夜感戢，欣遇良深。聊试标位，叙其宗格，岂谓必然，其宏要者哉。
　　
　　此经梵本正文三万五千偈，於此方言数减百万言。今数出者一万馀偈。如来去世，後不人量愚浅，抄略此经，分作数分，随意增损，杂以世语，缘使违失本正，如乳之投水。下章言，虽然，犹胜馀经，足满千倍。佛涅後，初四十年，此经於阎浮提宣通流布，大明於世。四十年後，隐没於地。至正法欲灭，馀八十年，乃得行世，雨大法雨。自是已後，寻复隐没。至于千载，像教之末，虽有此经，人情薄淡，无心敬信。遂使群邪竞辩，旷塞玄路，当知遗法将灭之相。
　　
　　○大涅经记序第十七
　　
　　△未详作者
　　
　　此《大涅经》，初十卷有五品。其梵本是东方道人智猛从天竺将来，暂憩高昌。有天竺沙门昙无谶，广学博见，道俗兼综，游方观化，先在敦煌。河西王宿植洪业，素心冥契，契应王公，躬统士众，西定敦煌。会遇其人，神解悟识，请迎诣州，安止内苑。遣使高昌，取此梵本，命谶译出。此经初分唯有五品，次六品已後，其本久在敦煌。谶因出经下际，知部党不足，访募馀残，有胡道人应期送到。此经梵本都二万五千偈，後来梵本，想亦近具足。但顷来国家殷猥，未暇更译，遂少停滞。诸可流布者，经中大意，宗涂悉举，无所少也。今现已有十三品，作四十卷，为经文句。执笔者一承经师口所译，不加华饰。其经初後所演，佛性广略之间耳，无相违也。每自惟省，虽复西垂，深幸此遇，遇此大典，开解常滞，非言所尽。以诸家译经之致大不允，其旨归疑谬後生，是故窃不自辞，辄作徒劳之举，冀少有补益。谘参经师，采寻前後，略举初五品为私记。馀致准之，悉可领也。（佑寻此序与朗法师序及《谶法师传》小小不同，未详孰正，故复两存。）
　　
　　○六卷泥洹经记第十八
　　
　　△出经後记
　　
　　摩竭提国巴连弗邑阿育王塔天王精舍优婆塞伽罗先，见晋土道人释法显远游此土，为求法故，深感其人，既为写此《大般泥洹经》如来秘藏。愿令此经流布晋土，一切众生，悉成平等如来法身，义熙十三年十月一日於谢司空石所立道场寺出此《方等大般泥洹经》，至十四年正月一日校定尽讫。禅师佛大跋陀手执胡本，宝云传译。于时座有二百五十人。
　　
　　○二十卷泥洹经记第十九
　　
　　△出智猛《游外国传》
　　
　　《智猛传》云：“毗耶离国有大小乘学不同。帝利城次华氏邑有婆罗门，氏族甚多。其禀性敏悟，归心大乘，博览众典，无不通达。家有银塔，纵广八尺，高三丈，四龛，银像高三尺馀。多有大乘经，种种供养。婆罗门问猛言：‘从何来？’答言：‘秦地来。’又问：‘秦地有大乘学否？’即答：‘皆大乘学。’其乃惊愕雅叹云：‘希有！将非菩萨往化耶？’智即就其家得《泥洹》胡本，还於凉州，出得二十卷。”
　　
　　●卷九
　　
　　华严经记第一出经後记
　　
　　十住经含注序第二释僧卫作
　　
　　渐备经十住梵名并书叙第三未详作者
　　
　　菩萨善戒菩萨地持二经记第四释僧佑撰
　　
　　大集虚空藏无尽意三经记第五释僧佑撰
　　
　　如来大哀经记第六未详作者
　　
　　长阿含经序第七僧肇法师
　　
　　中阿含经序第八道慈法师
　　
　　增一阿含经序第九道安法师
　　
　　四阿含暮抄序第十未详作者
　　
　　优婆塞戒经记第十一出经後记
　　
　　菩提经注序第十二僧馥法师
　　
　　关中出禅经序第十三长安睿法师
　　
　　庐山出修行方便禅经统序第十四慧远法师
　　
　　禅要秘密治病经记第十五出经後记
　　
　　修行地不净观经序第十六慧观法师
　　
　　胜经序第十七释慧观作
　　
　　胜经序第十八慈法师
　　
　　文殊师利发愿经记第十九出经後记
　　
　　贤愚经记第二十释僧佑撰
　　
　　八吉祥经後记第二十一出经後记
　　
　　无量义经序第二十二刘虬作
　　
　　譬喻经序第二十三康法邃作
　　
　　百句譬喻经前记第二十四出经前记
　　
　　○华严经记第一
　　
　　△出经後记
　　
　　《华严经》胡本凡十万偈。昔道人支法领从于阗得此三万六千偈，以晋义熙十四年，岁次鹑火，三月十日，於扬州司空谢石所立道场寺，请天竺禅师佛度跋陀罗手执梵文，译胡为晋，沙门释法业亲从笔受。时吴郡内史孟ダ、右卫将军褚叔度为檀越。至元熙二年六月十日出讫。
　　
　　凡再校胡本，至大宋永初二年，辛丑之岁，十二月二十八日校毕。
　　
　　○十住经含注序第二
　　
　　△释僧卫作
　　
　　夫冥壑以冲虚静用，百川以之本；至极以无相标玄，品物以之宗。故法性住湛一以居妙，寂纷累以运通；灵根朗圆烛以遂能，乘涉动以开用。然能要有资，用必有本。用必有本，故御本则悟涉无方；能要有资，故悟虚则遂其通塞。通则苞镜六合，而有无圆照；塞则用随缘感，而应必虑偏。照圆则神功造极，虑偏则颠覆兴焉。故四渎开溢，则洪川灌壑；率象差辙，则三光晦曜。因此而推，固知运通有宗，化积有本。夫运通之宗，因缘开其会，无相极其终；化积之本，十道启其谋，心术兆其始。故心术凭无则灵照通而大乘廓，滞有则神虑塞而九宅开矣。然推而极之，则唯心与法；引而张之，则绵彰八极。请辩而目焉。
　　
　　夫万法浩然，宗一无相，灵魄弥纶，统极圆照。斯盖目体用为万法，言性虚为无相，称动王为心识，谓静御为智照。故滞有虑塞，则曰心曰识；凭虚照通，则曰智曰见。见者正见也，始晓之偏目也。智者正偏知也，体极之圆号也。正见创入辙之始，正偏标体极之终。四者盖精魄弥纶，水镜万法，虽数随缘感，然灵照常一而不变者也。夫体用无方，则用实异照。故乱识为尘，秽心为欲，开见谓宝，廓智谓种。秽心故五欲为醴之室，开见故三宝为荆石之门，乱识故六尘为幻惑之肆，廓智故一切种为骊龙之渊。四者实万法浩然，同实异照，虽感应交是非曲直，而宗一无相者也。故识御六尘以蒙性，心赴五欲以昏虑，见凭四谛以洗鉴，智抚无相以通照。然则境虽□□，理故心缘，精魄弥纶，体故灵照。灵照故统名一心，所缘故总号一法。若夫名随数变，则浩然无际，统以心法，则未始非二。故《十住》为经，将穷赜心术之原本，遂真悟之始辩。神功启于化彰，八万归於圆照，使灵机无隐伏之数，大造无虚窃之名。尔乃落滞识以反鉴，贞真慧以居宗，开十道运其用，恬无相远其通。合三义以廓能，则表宏称谓菩提。菩提者，统极十道之尊号，括囊通物之妙称，乃十住启灵照之圆极，远弘大通之逸轨。故十住者，静照息机，反鉴之容目者也。夫所以冠大业之始唱，统十地之通目，表称十住，谅义存於兹焉，义存於兹焉。然则十住之兴，盖廓明神觉之向牖，发莹真慧之砥砺，如来反流尽源之舟舆，世雄抚会诞化之天府。乃众经之宗本，法藏之渊源。实鉴始领终之水镜，光宣佛慧之日月者也。
