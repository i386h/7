<!-- { "loadSidebar": true } -->
　　经之大例，皆异说同行。异说者，明夫一行之归致；同行者，其要不可相无，则行必俱行。全其归致，则同处而不新；不新故顿至而不惑，俱行故丛萃而不迷也。所谓知异知同，是乃大通；既同既异，是谓大备也。以此察之，义焉哉！义焉哉！
　　
　　夫玄览莫美乎同异，而得其门者或寡矣。明白莫过乎辩数，而入其室者鲜矣。昔严调撰《十慧章句》康僧会集《六度》要目，每寻其迹，欣有寤焉。然犹有阙，文行未录者，今抄而第之，名曰《十法句义》。若其常行之注解，若昔未集之贻後，同我之伦，傥可察焉。
　　
　　○三十七品经序第四
　　
　　△沙门竺昙无兰撰
　　
　　三十七品者，三世诸佛之舟舆，声闻、支佛亦皆乘之而得度，三界众生靡不载之。故经曰：“大乘道之舆，一切度天人。”然则三十七品，或离或合，在一增，四法而有四意止、四神足、无四意断；五法则有五根、五力；七法无七觉意；八法而有八等。则为五经也。依如此比，当应为七经，如此则离也。而诸经多合，唯一增尔耳。《中阿含》身意止有安般出入息事，将是行四意止时，有乱意起者，执对行药也。
　　
　　又诸经三十七品文辞不同，余因闲戏寻省诸经，撮采事备辞巧便者，差次条贯伏其位，使经体不毁，而事有异同者，得显于义。又以三三昧连之乎末，以具《泥洹》四十品。五根中云，四禅、四谛有目无文，故复属之於後。令始涉者览之易悟，不亦佳乎！又以诸经之异者注于句末也。
　　
　　《小安般》三十七品後，则次止观；《律法义决》三十七品後，次四谛；《小十二门》後，次三向；尔为《泥洹》四十品。止观、四谛成道之行，不可以相无也。是故集止观、三三味、四禅、四谛系之於三十七品後，欲令行者鉴之易见而具行也。
　　
　　序二百六十五字，本二千六百八十五字，子二千九百七十字。凡五千九百二十字。除後六行八十字不在计中。晋泰元二十一年，岁在丙申，六月，沙门竺昙无兰在扬州谢镇西寺撰。
　　
　　○舍利弗阿毗昙序第五
　　
　　△释道标
　　
　　阿毗昙，秦言无比法，出自八音，亚圣所述。作之虽简，成命曲备，重徽旷济，神要莫比，真洹之微风，反众流之宏趣。然佛後ウ昧，竞执异津，或有我有法，或无我有法，乖忤淳风，亏蒙圣道。有舍利弗，玄哲高悟，神贯翼从，德备左面，智参照来。其人以为是非之起，大猷将隐，既曰像法，任之益滞。是以敢於佛前所闻经法，亲承既集，先巡堤防，遮抑邪流，助宣法化。故其为经也，先立章以崇本，後广演以明义。之体四焉：《问分》也，《非问分》也，《摄相应分》也，《绪分》也。《问分》者，寄言扣系，明夫应会。《非问分》者，假韵默通，唯宣法相。《摄相应分》者，总括自他，释非相无。《绪分》者，远述因缘，以彰性空。性空彰则反迷至矣，非相无则相与用矣，法相宣则邪观息矣，应会明则极无遗矣。四体圆足，二谛义备，故称无比法也。此经於先出阿毗昙，虽文言融通，而旨各异制。又载自空以明宗极，故能取贵於当时，而垂轨於千载，明典振於远维，四众率尔同仰。是使徇有者祛妄见之惑，向化者起即隆之勋。迢迢焉，故冥宗之遗绪也。焉，故归轮这所契也。此经标明曩代，灵液西畛，淳教弥於阆风，玄门扇於东岭。惟秦天王冲姿睿圣，冥根树於既往，实相结於皇极，王德应符，阐扬三宝。闻兹典诰，梦想思览，虽曰悠邈，感之愈勤。会天竺沙门昙摩崛多、昙摩耶舍等义学来游，秦王既契宿心，相与辩明经理。起清言於名教之域，散众微於自无之境，超超然诚韵外之致，然覆美称之实，於是诏令传译。然承华天哲，道嗣圣躬，玄味远流，妙度渊极，特体明旨，遂赞其事。经师本虽ウ诵，诚宜谨备，以秦弘始九年，命书梵文。至十年，寻应令出。但以经趣微远，非从开言所契，苟彼此不相领悟，直委之译人者，恐津梁之要，未尽於善。停至十六年，经师渐闲秦语，令自宣译。皇储亲管理味，言意兼了，复所向尽，然後笔受。即复内呈上，讨其烦重，领其指归。故令文之者修饰，义之者缀润，并校至十七年讫。若乃文外之功，胜契之妙，诚非所阶，未之能详，并求之众经，考之诸论，新异之美，自宣之於文，惟法住之实，如有表裹。然原其大体，有无兼用，微文渊富，义旨显灼。斯诚有部之永涂，大乘之靡趣，先达之所宗，後进之可仰。标以近质，综不及远，情未能已，猥参斯典，希感之诚，脱复微序，庶望贤哲，以恕其鄙。
　　
　　○僧伽罗刹经序第六（秦言众护。）
　　
　　△道安法师
　　
　　僧伽罗刹者，须赖国人也。佛去世七百年生此国。出家学道，游教诸邦，至扌建陀越土，甄陀贰王师焉。高明绝世，多所述作，此土《修行经》、《大道地经》，其所集也。又著此经，宪章世尊，自始成道，迄于沦虚，行无巨细，必因事而演，游化夏坐，莫不曲备。虽《普耀》、《本行》、《度世》诸经载佛起居，至谓为密；今览斯经，所悟复多矣。
　　
　　传其将终，言：“我若立根得力大士诚不虚者，立斯树下，手援其叶，而弃此身。使那罗延力大象之势，无能移余如毛发也。正使就耶维者，当不ㄡ此叶。”言然之後，便即立终。贰王自临而不能动，遂以巨纟互象挽，未始能摇。即就耶维，炎叶不伤。寻升兜术，与弥勒大士高谈彼宫，将补佛处贤劫第八。
　　
　　以建元二十年，宾沙门僧伽跋澄赍此经本来诣长安，武威太守赵文业请令出焉。佛念为译，慧嵩笔受。正值慕容作难於近郊；然译出不衰。余与法和对检定之，十一月三十日乃了也。此年出《中阿含》六十卷，《增一阿含》四十六卷。伐鼓击柝之中，而出斯一百五卷，穷通不改其恬，讵非先师之故迹乎！
　　
　　○僧伽罗刹集经後记第七
　　
　　△未详作者
　　
　　大秦建元二十年十一月三十日，宾比丘僧伽跋澄於长安石羊寺口诵此经及《毗婆沙》。佛图罗刹翻译，秦言未精，沙门释道安，朝贤赵文业，研核理趣，每存妙尽，遂至留连，至二十一年二月九日方讫。且《婆须蜜经》及昙摩难提口诵《增一阿含》并《幻网经》，使佛念为译人。念学通内外，才辩多奇。常疑西域言繁质，谓此土好华，每存莹饰，文句减其繁长。安公赵郎之所深疾，穷校考定，务存典骨。既方俗不同，许其五失胡本，出此以外，毫不可差。五失如安公《大品序》所载。余既预众末，聊记卷後，使知释赵为法之至。
　　
　　○婆须蜜集序第八
　　
　　△未详作者
　　
　　婆须蜜菩萨大士，次继弥勒作佛，名师子如来也。从释迦文降生な提国，为大婆罗门梵摩渝子，厥名郁多罗。父命观佛，寻侍四月，具睹相表、威变、容止，还白所见。父得不还。已出家学道，改字婆须蜜。佛般涅後，游教周妒国、奈国，高才盖世，奔逸绝尘，撰集斯经焉。别七品为一犍度，尽十三犍度，其所集也。後四品一犍度，训释佛偈也。凡十一品十四犍度也。该罗深广，与《阿毗昙》并兴外国，傍通大乘，特明尽漏，博涉十法，百行之能事毕矣。寻之漭然，犹沧海之无涯，可不谓之广乎？陟之瞠尔，犹昆岳之无顶，可不谓之高乎？宝渚极目，厌夜光之珍；岩岫举睫，厌天智之玉。懿乎富也，何过此经？外国升高座者，未坠於地也。集斯经已，入三昧定，如弹指顷，神升兜术。弥妒路、弥妒路刀利及僧伽罗刹适彼天宫，斯二三君子，皆次补处人也。弥妒路刀利者，光炎如来也。僧伽罗刹者，柔仁佛也。兹四大士集乎一堂，对扬权智，贤圣默然，洋洋盈耳，不亦乐乎！
　　
　　宾沙门僧伽跋澄，以秦建元二十年，持此经一部来诣长安。武威太守赵政文业者，学不厌士也，求令出之。佛念译传，跋澄、难陀、婆三人执胡本，慧嵩笔受。以三月五日出，至七月十三日乃讫，胡本十二千首卢也。余与法和对校修饰，武威少多润色。此经说三乘为九品，特善修行，以止观迳十六最悉。每寻上人之高韵，未尝不忘臭味也，恨数仞之门晚，惧不悉其宗庙之美，百官之富也。
　　
　　○阿毗昙序第九
　　
　　△释道安
　　
　　《阿毗昙》者，秦言大法也。众佑有以见道果之至赜，拟性形容，执乎真象，谓之大也。有以道慧之至齐，观如司南，察乎一相，谓之法，故曰大法也。《中阿含》世尊责优陀耶曰：“汝致诘《阿毗昙》乎？”夫然，佛以身子五法为大《阿毗昙》也。（戒定慧名无漏也。）
　　
　　佛般涅後，迦旃延（义第一也。）以十二部经浩博难究，撰其大法为一部，八犍度四十四品也。其为经也，富莫上焉，邃莫加焉。要道无行而不由，可不谓之富乎？至德无妙而不出，可不谓之邃乎？富邃洽备故，故能微显阐幽也。其说智也周，其说根也密，其说禅也悉，其说道也具。周则二八用各适进，密则二十迭为宾主，悉则昧净遍游其门，具则利钝各别其所。以故为高座者所咨嗟，三藏者所鼓舞也。其身毒来诸沙门，莫不祖述此经，宪章《な婆》沙，咏歌有馀味者也。然乃在八荒之外，葱岭之表，虽欲从之，末由见也。
　　
　　以建元十九年，宾沙门僧迦婆，诵此经甚利，来诣长安，比丘释法和请令出之。佛念译传，慧力、僧茂笔受，和理其指归。自四月二十日出，至十月二十三日乃讫。其人检校译人，颇杂义辞，龙蛇同渊，金共肆者，彬彬如也。和怃然恨之，余亦深谓不可，遂令更出。夙夜匪懈，四十六日而得尽损可损者四卷焉。至於事须悬解起尽之处，皆为细其下。胡本十五千七十二首卢，（四十八万二千三百四言。）秦语十九万五千二百五十言。其人忘《因缘》一品，云“言数可与《十门》等也”。
　　
　　周览斯经，有硕人所尚者三焉：以高座者尚其博，以尽漏者尚其要，以研机者尚其密。密者，龙象翘鼻，鸣不造耳，非人中之至恬，其孰能与於此也！要者，八忍、九断，巨细毕载，非人中之至练，其孰能致於此也！博者，众微众妙，六八曲备，非人中之至懿，其孰能综於此也！其将来诸学者，游於其中，何求而不得乎！
　　
　　○阿毗昙心序第十
　　
　　△未详作者
　　
