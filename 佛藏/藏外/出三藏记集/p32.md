<!-- { "loadSidebar": true } -->
　　
　　△荆州隐士刘虬作
　　
　　《无量义经》者，取其无相一法，广生众教，含义不赀，故曰无量。夫三界群生随业而转，一极正觉任机而通。流转起灭者，必在苦而希乐，此叩圣之感也。顺通示现者，亦施悲而用慈，即救世之应也。根异教殊，其阶成七：先为波利等说五戒，所谓人天善根，一也。次为拘邻等转四谛，所谓授声闻乘，二也。次为中根演十二因缘，所谓授缘觉乘，三也。次为上根举六波罗蜜，所谓授以大乘，四也。众教宜融，群疑须导，次说《无量义经》，既称得道差品，复云未显真实，使发求实之冥机，用开一极之由绪，五也。故《法华》接唱，显一除三，顺彼求实之心，去此施权之名，六也。虽权开而实现，犹掩常住之正义，在双树而临崖，乃畅我净之玄音，七也。过此以往，法门虽多，撮其大归，数尽於此。亦由众声不出五音之表，百氏并在六家之内。其《无量义经》，虽《法华》首戴其目，而中夏未睹其说。每临讲肆，未尝不废谈而叹，想见斯文。
　　
　　忽有武当山比丘慧表，生自羌胄，伪帝姚略从子。国破之日，为晋军何澹之所得。数岁聪黠，澹之字曰螟蛉，养为假子。俄放出家，便勤苦求道，南北游寻，不择夷险。以齐建元三年，复访奇搜秘，远至岭南。於广州朝亭寺遇中天竺沙门昙摩伽陀耶舍，手能隶书，口解齐言，欲传此经，未知所授。表便殷勤致请，心形俱至，淹历旬朔，仅得一本，仍还峤北，赍入武当。以今永明三年九月十八日顶戴出山，见校弘通。奉觌真文，欣敬兼诚，咏歌不足，手舞莫宣。辄虔访宿解，抽刷庸思，谨立序注云。
　　
　　自极教应世，与俗而差，神道救物，称感成异。玄圃以东，号曰太一，宾以西，字为正觉。东国明殃庆於百年，西域辨休咎於三世，希无之与修空，其揆一也。有欲於无者，既无得无之分，施心於空者，岂有入空之照。而讲求释教者，或谓会理可渐，或谓入空必顿。请试言之，以筌幽寄。
　　
　　立渐者，以万事之成，莫不有渐。坚冰基於履霜，九仞成於累土。学人之入空也，虽未圆符，譬如斩木，去寸无寸，去尺无尺，三空稍登，宁非渐耶？立顿者，以希善之功，莫过观於法性。法性从缘，非有非无，忘虑於非有非无，理照斯一者，乃曰解空。存心於非有非无，境智犹二者，未免於有。有中伏结，非无日损之验，空上论心，未有入理之效。而言纳罗汉於一听，判无生於终朝，是接诱之言，非称实之说，妙得非渐，理固必然。既二谈分路，两意争途，一去一取，莫之或正。
　　
　　寻得旨之匠，起自支安。支公之论无生，以七住为道慧。阴足十住，则群方与能，在迹斯异，语照则一。安公之辩异观，三乘者始篑之因称，定慧者终成之实录。此谓始求可随根而三，入解则其慧不二。譬喻亦云：“大难既夷，乃无有三；险路既息，其化即亡。”此则名一为三，非有三悟明矣。生公云：“道品可以泥洹，非罗汉之名。六度可以至佛，非树王之谓。”斩木之喻，木存故尺寸可渐；无生之证，生尽故其照必顿。案三乘名教，皆以生尽照息，去有入空。以此为道，不得取象於形器也。
　　
　　今无量义，亦以无相为本。若所证实异，岂曰无相，若入照必同，宁曰有渐？非渐而云渐，密筌之虚教耳。如来亦云：“空拳诳小儿，以此度众生。”微文接粗，渐说或允；忘象得意，顿义为长。聊举大较，谈者择焉。
　　
　　○譬喻经序第二十三
　　
　　△康法邃造
　　
　　《譬喻经》者，皆是如来随时方便四说之辞，敷演弘教训诱之要。牵物引类，转相证据，互明善恶罪福报应，皆可寤心，免彼三涂。如今所闻，亿未载一，而前後所写，互多复重。今复撰集，事取一篇，以为十卷。比次首尾，皆令条别，趣使易了，於心无疑。愿玄土之贤，有所遵承，永升福堂，为将来基。
　　
　　○百句譬喻经前记第二十四
　　
　　△出经前记
　　
　　永明十年九月十日，中天竺法师求那毗地出。修多罗藏十二部经中抄出譬喻聚为一部，凡一百事，天竺僧伽斯法师集行大乘，为新学者撰说此经。
　　
　　●卷十
　　
　　道地经序第一道安法师
　　
　　沙弥十慧章句序第二严佛调作
　　
　　十法句义经序第三道安法师
　　
　　三十七品经序第四昙无兰作
　　
　　舍利弗阿毗昙序第五道标法师
　　
　　僧伽罗刹经序第六道安法师
　　
　　僧伽罗刹集经後记第七未详作者
　　
　　婆须蜜集序第八未详作者
　　
　　阿毗昙序第九道安法师
　　
　　阿毗昙心序第十未详作者
　　
　　阿毗昙心序第十一慧远法师
　　
　　三法度经序第十二慧远法师
　　
　　三法度经记第十二出经後记
　　
　　八犍度阿毗昙根犍度後别记第十四未详作者
　　
　　十四卷な婆沙序第十五道安法师
　　
　　六十卷毗婆沙经序第十六道延法师
　　
　　杂阿毗昙心序第十七未详作者
　　
　　後出杂心序第十八焦镜法师
　　
　　大智释论序第十九睿法师作
　　
　　大智论记第二十出论後记
　　
　　大智论抄序第二十一慧远法师
　　
　　○道地经序第一
　　
　　△释道安
　　
　　夫道地者，应真之玄堂，升仙之奥室也。无本之城，杳然难陵矣；无为之墙，邈然难逾矣。微门妙闼，少其庭者也。盖为器也犹海与，行者日酌之而不竭，返精者无数而不满。其为像也，含弘静泊，绵绵若存，寂寥无言，辩之者几矣。惚无行，求矣漭乎其难测。圣人有以见因华可以成实，睹未可以达本，乃为布不言之教，陈无辙之轨，阐止启观，式成定谛。髦彦六双，率由斯路，归精谷神，於乎羡矣。夫地也者，苞润施毓，稼穑以成；Α镣琼琛，罔弗以载。有喻止观，莫近於此，故曰道地也。
　　
　　昔在众佑，三达遐鉴，八音四辩，赫奕敷化，识病而疗声典难算。至如来善逝而大训绝，五百无著迁而灵教乖。於是有三藏沙门，厥名众护，仰惟诸行，布在群籍；俯愍发进，不能悉洽。祖述众经，撰要约行，目其次序，以为一部二十七章。其於行也，要犹人首与，可终身载，不可须臾下；犹气息与，可终身通，不可须臾闭。息闭则命殒，首下则身殪。若行者暂去斯法，奸宄之慝入矣。
　　
　　有开士世高者，安息王元子也。禅国高让，纳万乘位，克明俊德，改容修道。越境流化，爰适此邦，其所传训，渊微优邃。又析护所集者七章译为汉文，音近雅质，敦兮若朴，或变质从文，或因质不饰。皇矣世高，审得厥旨。
　　
　　夫绝爱原、灭荣冀、息驰骋，莫先於止；了痴惑、达九道、见身幻，莫首於观。大圣以是达五根，登无漏，扬美化，易顽俗，莫先於止，靡不由兹也。真可谓盛德大业，至矣哉！行自五阴，尽于成坏，则是苦谛漏尽之迹也。《神足章》者，则是禅思五通之要也。《五十五观》者，则是四非常度三结之本也。人之处世，蒙昧昧去祛，熙熙甘色，如飨太牢。由处秽海，幽厄九月，既生，罹遘百凶，寻旋老死，婴苦万端，漂溺五流，莫能自返。圣人深见，以为苦证，游神八路，长陟永安。专粗稽古，则逸乐若此；开情纵欲，则酸毒若彼。二道显著，宜顺所从。石以淬璧，剥坚截刚；素质精染，五色炳灿。由是论之，可不勉哉！
　　
　　予生不辰，值皇纲纽绝，犭严狁猾夏，山左荡没。避难泽，师殒友折，周爰谘谋，顾靡所询。时雁门沙门支昙讲，邺都沙门竺僧辅，此二仁者，聪明有融，信而好古，冒险远至，得与酬酢。寻章察句，造此训传，希权与进者，暂可微寤。蚊蚋奋翼以助随岚，蚁垄增封嵩岳之顶，岂其能益於高猛哉！探赜奥邈，唯八辈难之，况未学小子，庶几兹哉！然天竺圣邦，道辽远，幽见硕儒，少来周化。先哲既逝，来圣未至，进退狼跋，咨嗟涕Д。故作章句，申己丹赤。冀诸神通，照我，必枉灵趾，烛谬正阙也。
　　
　　○沙弥十慧章句序第二
　　
　　△严佛调所造
　　
　　昔在佛世，经法未记，言出尊口，弟子诵习，辞约而义博，说鲜而妙深。佛既泥曰，微言永绝，犹谷水消竭，日月陨坠。於是众贤共使阿难演其所闻，凡所著出十二部经。其後高明各为注说，章句解故，或以十数。
　　
　　有菩萨者，出自安息，字世高。韬弘稽古，靡经不综，愍俗童蒙，示以桥梁。於是汉邦敷宣佛法，凡厥所出数百万言。或以口解，或以文传，唯《沙弥十慧》，未闻深说。夫十者数之终，慧者道之本也，物非数不定，行非道不度。其文郁郁，其用，广弥三界，近观诸身。调以不敏，得充贤次，学未浃闻，行未中四，夙罹凶咎，遘和上忧。长无过庭善诱之教，悲穷自潜，无所系心。於是发愤忘食，因闲历思，遂作《十慧章句》。不敢自专，事喻众经，上以达道德，下以慰己志。创奥博尚之贤，不足留意；未升堂室者，可以启蒙焉。
　　
　　○十法句义经序第三
　　
　　△道安法师
　　
　　夫有欲之激，百转千化，摇荡成教，亦何得一端乎？是故正觉因心所迁，即名为经。邪止名正，乱止名定。方圆随器，合散从俗。随器故因质而立名，从俗故缘对而授药。立名无常名，则神道矣；授药无常药，则感而通故矣。即已不器，又通其故，则诸行泛然，因法而结也。二三至十，存乎其人，病有众寡，以人为目耳。譬药分剂，有单有复，诊脉视色，投药缘疾，法参相成，不其然乎！
　　
　　自佛即幽，阿难所传，分为三藏，纂乎前绪，部别诸经。小乘则为《阿含》。四行中，《阿含》者，数之藏府也。阿毗昙者，数之苑薮也。其在赤泽，硕儒通人，不学阿毗昙者，盖阙如也。夫造舟而济者，其体也安，粹数而立者，其业也美。是故般若启卷，必数了诸法，卒数以成经，斯乃众经之喉襟，为道之枢极也。可不务乎？可不务乎？
　　
　　於戏！前徒不忘玄数者，鹭子也，于兹继武，有自来矣。笃斯业者，或不成也。爰晋土者，世高其俊也，伟哉数学，渊源流清，气象德惠和，播馨此哉，安虽希高迹，末由也已。然旋焉周焉，藏焉修焉，未坠地也。并一不惑，以成积习，移志蹈远，移质缘以高尚，欲疲不能也。人亦有言曰：“圣人也者，人情之积也。”圣由积靡，炉锤之间，恶可已乎！
　　
