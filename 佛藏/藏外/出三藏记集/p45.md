<!-- { "loadSidebar": true } -->
　　支谶本月支国人也。操行淳深，性度开敏，禀持法戒，以精勤著称。讽诵群经，志存宣法，汉醒帝末，游于洛阳。以灵帝光和、中平之间，传译胡文，出《般若道行品》、《首楞严》、《般舟三昧》等三经。又有《阿世王》、《宝积》等十部经，以岁久无录，安公校练古今，精寻文体，云“似谶所出”。凡此诸经，皆审得本旨，了不加饰，可谓善宣法要，弘道这士也。後不知所终。
　　
　　沙门竺朔佛者，天竺人也。汉醒帝时，亦赍《道行经》来适洛阳，即转胡为汉。译人时滞，虽有失旨，然弃文存质，深得经意。朔又以灵帝光和二年於洛阳译出《般舟三昧经》，时谶为传言，河南洛阳孟福、张莲笔受。时又有支曜译出《成具光明经》云。
　　
　　○安玄传第三（严佛调康孟详维难竺将炎白延）
　　
　　安玄，安息国人也。志性贞白，深沉有理致。为优婆塞，秉持法戒，毫厘弗亏，博诵群经，多所通习。汉灵帝末，游贾洛阳，有功，号骑都尉。性虚静温恭，常以法事为己务。渐练汉言，志宣经典，常与沙门讲论道义，世所谓都尉玄也。玄与沙门严佛调共出《法镜经》，玄口译梵文，佛调笔受。理得音正，尽经微旨，郢匠之美，见述後代。
　　
　　佛调，临淮人也。绮年颖悟，敏而好学，信慧自然遂出家修道。通译经典，见重於时。世称安侯、都尉、佛调三人传译，号为难继。佛调又撰《十慧》，并传於世。安公称：“佛调出经，省而不烦，全本妙巧。”
　　
　　次有康孟详者，其先康居人也。译出《中本起》。安公称：“孟详出经，奕奕流便，足腾玄趣。”
　　
　　後有沙门维难者，天竺人也。以孙权黄武三年，赍《昙钵经》胡本来至武昌，《昙钵》即《法句经》也。时支谦请出经，乃令其同道竺将炎传译，谦写为汉文。将炎未善汉言，颇有不尽。然志存义本，近於质实，今所传《法句》是也。
　　
　　白延者，不知何许人。魏正始之末，重译出《首楞严》，又须赖及《除灾患经》，凡三部云。
　　
　　○康僧会传第四
　　
　　康僧会，其先康居人，世居天竺。其父因商贾，移于交。会年十馀岁。二亲并亡，以至性闻。既而出家，砺行甚峻。为人弘雅有识量，笃志好学，明练三藏，博览六典，天文图纬，多所贯涉，辩於枢机，颇属文翰。时孙权已称制江左，而未有佛教。会欲运流大法，乃振锡东游。以赤乌十年至建业，营立茅茨，设像行道。有司奏曰：“有胡人入境，自称沙门，容服非恒，事应验察。”权曰：“吾闻汉明梦神，号称为佛，彼之所事，岂其遗风耶？”即召会诘问，有何灵验。会曰：“如来迁迹，忽逾千载，遗骨舍利，神曜无方。昔阿育王起塔，乃八万四千。夫塔寺之兴，所以表遗化也。”权以为夸筵，乃谓会曰：“若能得舍利，当为造塔；如其虚忘，国有常刑。”会请期七日。乃谓其属曰：“法之兴废，在此一举，今不至诚，後将何及！”乃共洁斋静室，以铜瓶加几，烧香礼请。七日期毕，寂然无应，求申二七，亦复如之。权曰：“此欺诳也！”将欲加罪。会更请三七，权又特听。会曰：“法云应被，而吾等无感，何假王宪，当誓死为期耳！”三七日暮，犹无所见，莫不震惧。既入五更，忽闻瓶中铿然有声。会自往视，果获舍利。明旦吴权，举朝集观，五色光焰，照耀瓶上。权手自执瓶，泻于铜盘，舍利所冲，盘即破碎。权肃然惊起曰：“希有之瑞也！”会进而言曰：“舍利威神，岂直光相而已，乃劫烧之火不能燔，金刚之杵不能坏矣。”权命取铁槌砧，使力士击之。砧锤并陷，而舍利无损。权大嗟服，即为建塔。以始有佛寺，故曰建初寺，因名其地为佛陀里。由是江左大法遂兴。
　　
　　至孙皓昏虐，欲燔塔庙。群臣佥谏，以为佛之威力不同馀神。康会感瑞，大皇创寺，今若轻毁，恐贻後悔。皓悟，遣张昱诣寺诘会。昱雅有才辩，难问纵横，会应机骋辞，文理锋出。自旦至夕，昱不能屈。既退，会送于门。时寺侧有淫祀者。昱曰：“玄化既孚，此辈何故近而不革？”会曰：“雷霆破山，聋者不闻，非音之细。苟在理通，则万里悬应；如其阻塞，则肝胆楚越。”昱还，叹会才明，非臣所测，愿天鉴察之。皓大集朝贤，以马车迎会。会就坐，皓问曰：“佛教所明善恶报应，何者是耶？”会对曰：“夫明主以孝慈训世，则赤乌翔而老人星见；仁德育物，则醴泉涌而嘉禾出。善既有瑞，恶亦如之。故为恶於隐，鬼得而诛之；为恶於显，人得而诛之。《易》称积恶馀殃，《诗》咏‘求福不回’，虽儒典之格言，即佛教之明训也。”皓曰：“若然，则周孔已明之矣，何用佛教？”会曰：“周孔虽言，略示显近，至於释教，则备极幽远。故行恶则有地狱长苦，修善则有天宫永乐。举兹以明劝沮，不亦大哉！”皓当时无以折其言。
　　
　　皓虽闻正法，而昏暴之性不胜其虐。後使宿卫兵入後宫治园，於地中得一立金像，高数尺，以呈皓。皓使著厕前。至四月八日，皓至厕污秽像，云灌佛讫，还与诸卧共笑为乐。未暮，阴囊肿痛，叫呼不可堪忍。太史占言，犯大神所为。群臣祷祀诸庙，无所不至，而苦痛弥剧，求死不得。彩女先有奉法者，闻皓病，因问讯云：“陛下就佛图中求福不？”皓举头问：“佛神大耶？”彩女答：“佛为大圣，天神所尊。”皓心遂悟其语意。故彩女即迎像置殿上，香汤洗数十过，烧香忏悔。皓於枕上叩头，自陈罪逆，有顷所痛即问。遗使至寺，问讯诸道人，能说经者令来见。僧会即随使入。皓问罪福之由，会具为敷析，辞甚精辩。皓先有才解，欣然大悦，因求看沙门戒。会以戒文秘禁，不可轻宣，乃取《本业》百三十五愿，分作二百五十事，行住坐卧，皆愿众生。皓见兹愿致深，世书所不及，益增善意，即就会受五戒。旬日疾瘳，乃修治会所住寺，号为天子寺。宣敕宫内，宗室群臣，莫不必奉。会在吴朝，亟说正法，以皓性凶粗，不及妙义，唯叙报应近验，以开讽其心焉。
　　
　　会於建初寺译出经法，《阿难念弥经》、《镜面王》、《察微王》、《梵皇王经》、《道品》及《六度集》，并妙得经体，文义允正。又注《安般守意》、《法镜》、《道树》三经，并制经序，辞趣雅赡，义旨微密，并见重後世。会以晋武帝太康元年卒。
　　
　　○朱士行传第五
　　
　　朱士行，颍川人也。志业清粹，气韵明烈，坚正方直，劝沮不能移焉。少怀远悟，脱落尘俗，出家以後，便以大法为己任。常谓入道资慧，故专务经典。初天竺朔佛，以汉灵帝时出《道行经》，译人口传，或不领，辄抄撮而过，故意义首尾颇有格碍。士行尝於洛阳讲《小品》，往往不通。每叹此经大乘之要，而译理不尽，誓志捐身，远求《大品》。遂以魏甘露五年，发迹雍州，西渡流沙。既至于阗，果写得正品梵书，胡本九十章，六十万馀言。遣弟子不如檀，晋言法饶，凡十人，送经胡本还洛阳。未发之间，于阗小乘学众遂以白王云“汉地沙门欲以婆罗门书惑乱正典，王为地主，若不禁之，将断大法，聋盲汉地，王之咎也！”王即不听赍经。士行愤慨，乃求烧经为证。王欲试验，乃积薪殿庭，以火燔之。士行临阶而誓曰：“若大法应流汉地者，经当不烧；若其无应，命也如何！”言已投经，火即为灭，不损一字，皮牒如故。大众骇服，称其神感，遂得送至陈留仓垣水南寺。河南居士竺叔兰，善解方言，译出为《放光经》二十卷。士行年八十而卒。依西方维法，薪尽火灭，而尸骸犹全。众咸惊异，乃咒曰：“若真得道，法当毁坏。”应声碎散，遂敛骨起塔焉。
　　
　　○支谦传第六
　　
　　支谦，字恭明，一名越，大月支人也。祖父法度，以汉灵帝世，率国人数百归化，拜率善中郎将。越年七岁，骑竹马戏於邻家，为犹所啮，胫骨伤碎。邻人欲杀狗取肝传疮，越曰：“天生此物，为人守吠，若不往君舍，狗终不见啮。此则失在於我，不关於狗。若杀之得差，尚不可为；况於我无益，而空招大罪。且畜生无知，岂可理责？”由是村人数十家感其言，悉不复杀生。
　　
　　十岁学书，同时学者皆伏其聪敏。十三学胡书，备通六国语。初桓、灵世，支谶译出法典，有支亮纪明资学於谶，谦又受业於亮。博览经籍，莫不究练，世间艺术，多所综习。其为人细长黑瘦，眼多白而睛黄，时人为之语曰：“支朗眼中黄，形体虽细是智囊。”其本奉大法，精练经旨。献帝之末，汉室大乱，与乡人数十共奔於吴。初发日，唯有一被，有一客随之，大寒无被，越呼客共眠。夜将半，客夺其被而去。明旦，同侣问被所在，越曰：“昨夜为客所夺。”同侣咸曰：“何不相告？”答曰：“我若告发，卿等必以劫罪罪之。岂宜以一被而杀一人乎？”远近闻者莫不叹服。
　　
　　後吴主孙权闻其博学有才慧，即召见之，因问经中深隐之义。越应机释难，无疑不析。权大悦，拜为博士，使转导东宫，甚加宠秩。越以大教虽行，而经多胡文，莫有解者，既善华戎之语，乃收集众本，译为汉言。从黄武元年至建兴中，所出《维摩诘》、《大般泥洹》、《法句》、《瑞应本起》等二十七经，由得圣义，辞旨文雅。又依《无量寿》、《中本起经》，制赞菩萨连句梵呗三契，注《了本生死经》，皆行於世。
　　
　　後太子登位，遂隐於穹隆山，不交世务，从竺法兰道人更练五戒。凡所游从，皆沙门而已。後卒於山中，春秋六十。吴主孙亮与众僧书曰：“支恭明不救所疾，其业履冲素，始终可高，为之恻怆，不能已已！”其为时所惜如此。
　　
　　○竺法护传第七聂承远法炬法立
　　
　　竺法护，其先月支国人也，世居敦煌郡。年八岁出家，事外国沙门竺高座为师，诵经日万言，过目则能。天性纯懿，操行精苦，笃志好学，万里寻师。是以博览六经，涉猎百家之言，虽世务毁誉，未尝介於视听也。是时晋武帝之世，寺庙图像，虽崇京邑；而方等深经，蕴在西域。护乃慨然发愤，志弘大道。遂随师至西域，游历诸国。外国异言，三十有六种，书亦如之，护皆遍学，贯综诂训，音义字体，无不备晓。遂大赍胡本，还归中夏。自敦煌至长安，沿路传译，写为晋文。所获大小乘经《贤劫》、《大哀》、《正法华》、《普耀》等凡一百四十九部。孜孜所务，唯以弘通为业，终身译写，劳不告。经法所以广流中华者，护之力也。
　　
