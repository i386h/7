<!-- { "loadSidebar": true } -->
　　大秦天王涤除玄览，高韵独迈，恬智交养，道世俱济。每惧微言翳於殊俗。以右将军、使者、司隶校尉晋公姚爽，质直清柔，玄心超诣，尊尚大法，妙悟自然。上特留怀，每任以法事。以弘始十二年，岁在上章掩茂，请宾三藏沙门佛陀耶舍出律藏《四分》四十卷，十四年讫。十五年岁在昭阳奋若，出此《长阿含》讫。凉州沙门佛念为译，秦国道士道含笔受。时集京夏名胜沙门於第校定。恭承法言，敬受无差，蠲华崇朴，务存圣旨。余以嘉遇，猥参听次，虽无翼善之功，而预亲承之末，故略记时事，以示来贤焉。
　　
　　○中阿含经序第八
　　
　　△释道慈
　　
　　《中阿含经记》云：“昔释法师於长安出《中阿含》、《增一》、《阿毗昙》、《广说》、《僧伽罗叉》、《阿毗昙心》、《婆须蜜》、《三法度》、《二众从解脱缘》。”此诸经律凡百馀万言，并违本失旨，名不当实，依忄希属辞，句味亦差。良由译人造次，未善晋言，故使尔耳。会燕秦交战，关中大乱。於是良匠背世，故以弗获改正。乃经数年，至关东小清，冀州道人释法和、宾沙门僧伽提和，招集门徒，俱游洛邑。四五年中，研讲遂精。其人渐晓汉语，然後乃知先之失也，於是和乃追恨先失，即从提和更出《阿毗昙》及《广说》也。自是之後，此诸经律渐皆译正，唯《中阿含》、《僧伽罗叉》、《婆须蜜》、《从解脱缘》未更出耳。
　　
　　会僧伽提和进游京师，应运流化，法施江左。于时晋国大长者尚书令、卫将军东亭侯优婆塞王元琳，常护持正法以为己任，即檀越也。为出经故，造立精舍，延请有道释慧持等义学沙门四十许人，施诸所安，四事无乏。又预请经师僧伽罗叉长供数年，然後乃以晋隆安元年丁酉之岁，十一月十日，於扬州丹阳郡建康县界，在其精舍更出此《中阿含》。请宾沙门僧伽罗叉令讲胡本，请僧伽提和转胡为晋，豫州沙门道兹笔受，吴国李宝、唐化共书。至来二年戊戌之岁，六月二十五日草本始讫。
　　
　　此《中阿含》，凡有五诵，都十八品，有二百二十二经，合五十一万四千八百二十五字，分为六十卷。时遇国大难，未即正书，乃至五年辛丑之岁，方得正写，校定流传。其人传译，准之先出，大有不同。於此二百二十二经中，若委靡顺从，则惧失圣旨；若从本制名，类多异旧，则逆忤先习，不惬众情。是以其人不得自专，时有改本，从旧名耳。然五部异同，孰知其正？而道慈愚意，怏怏於违本。故诸改名者，皆抄出注下，新旧两存，别为一卷，与目录相连，以示於後。将来诸贤，令知同异，得更采访。脱遇高明外国善晋胡方言者，访其得失，刊之从正。
　　
　　○增一阿含经序第九
　　
　　△释道安作
　　
　　《四阿含》义同，《中阿含》首以明其指，不复重序也。《增一阿含》者，比法条贯，以数相次也，数终十，今加其一，故曰增一也。且数数皆增，以增为义也。其为法也，多录禁律，绳墨切厉，乃度世检栝也。外国岩岫之士，江海之人，於《四阿含》多咏味兹焉。
　　
　　有外国沙门昙摩难提者，兜亻去勒国人也。龆龅出家，孰与广闻，诵二《阿含》，温故日新。周行诸国，无土不涉。以秦建元二十年来诣长安，外国乡人咸皆善之，武威太守赵文业求令出焉。佛念译传，昙嵩笔受。岁在甲申夏出，至来年春乃讫。为四十一卷，分为上下部，上部二十六卷，全无遗忘，下部十五卷，失其录偈也。余与法和共考正之，僧、僧茂助校漏失，四十日乃了。此年有阿城之役，伐鼓近郊，而正专在斯业之中，全具二《阿含》一百卷，《な婆沙》、《婆和须蜜》、《僧伽罗刹传》，此五大经，自法东流，出经之优者也。
　　
　　《四阿含》，四十应真之所集也。十人撰一部，题其起尽，为录偈焉。惧法留世久，遗逸散落也。斯土前出诸经，班班有其中者。今二《阿含》，各为新录一卷，全其故目，注其得失，使见经寻之差易也。合上下部四百七十二经，凡诸学士撰此二《阿含》，其中往往有律语，外国不通与沙弥、白衣共视也。而今已後，幸共护之，使与律同，此乃兹邦之急也。斯谆谆之诲，幸勿藐听也。广见而不知护禁，乃是学士通中创也。《中本起》，康孟祥出，出《大爱道品》，乃不知是禁经比丘尼法，堪慊切直割而去之，此乃是大鄙可痛恨者也。此二经有力道士乃能见，当以著心焉。如其轻忽不以为意者，幸我同志，鸣鼓攻之可也。
　　
　　○四阿含暮抄序第十
　　
　　△未详作者
　　
　　阿含暮者，秦言趣无也。阿难既出十二部经，又采撮其要迳至道法为《四阿含暮》，与《阿毗昙》及律并为三藏焉。身毒学士以为至德未坠於地也。有阿罗汉名婆素跋陀，抄其膏腴以为一部，九品四十六叶，斥重去复，文约义丰，真可谓经之璎也。百行美妙，辨是与非，莫不悉载也。幽奥深富，行之能事毕矣。
　　
　　有外国沙门，字因提丽，先赍诣前部国，秘之佩身，不以示人。其王弥第求得讽之，遂得布此。余以壬午之岁八月，东省先师寺庙於邺寺，令鸠摩罗佛提执胡本，佛念、佛护为译，僧导、昙究、僧睿笔受，至冬十一月乃讫。此岁夏出《阿毗昙》，冬出此经，一年之中具二藏也。深以自幸，但恨八九之年始遇斯经，恐韦编未绝，不终其业耳。若加数年，将无大过也。近敕译人，直令转胡为秦，解方言而已，经之文质，所不敢易也。又有悬数悬事，皆访其人，为注其下。时复以意消息者为章。章注修妒路者，其人注解，别经本也。其有直言修妒路者，引经证，非注解也。
　　
　　○优婆塞戒经记第十一
　　
　　△出经後记
　　
　　太岁在丙寅，夏四月二十三日，河西王世子、抚军将军、录尚书事大沮渠兴国，与诸优婆塞等五百馀人，共於都城之内，诸天竺法师昙摩谶译此在家菩萨戒，至秋七月二十三日都讫，秦沙门道养笔受。愿此功德，令国祚无穷，将来之世，值遇弥勒，初闻悟解，逮无生忍。十方有识，咸同斯誓。
　　
　　○菩萨经注序第十二
　　
　　△释僧馥
　　
　　夫万法无相而有二谛，圣人无知而有二名。二谛者，俗也、道也。二名者，权也、智也。二名以语默为称，二谛以缘性为言，缘性两陈而其实不乖，语默诚异而幽旨莫二。故《般若经》曰：“色即是空，空即是色。”见缘起为见法也。
　　
　　《菩提经》者，诸佛之要藏，十住之营统。其文虽约，而义贯众典；其旨虽玄，而晓然易览。犹日月丽天，则群像自朗；示之一隅，则三方自释也。经之为体，论缘性则以二谛为宗，语玄会则以权智为主，言菩提则以无得为玄，明发意则以冥期为妙。婉约而弘深，莫不备矣。耆婆法师入室之秘说也。亲承者寡，故罕行於世。家师顺得之於始会，余虽不敏，谬闻於第五十。性疏多漏，故事语而书绅。岂曰注解，自贻来哂，庶同乎我者，领之文外耳。
　　
　　○关中出禅经序第十三
　　
　　△僧睿法师
　　
　　禅法者，向道之初门，泥洹之津径也。此土先出《修行》、《大小十二门》、《大小安般》，虽是其事，既不根悉，又无受法，学者之戒，盖阙如也。鸠摩罗法师以辛丑之年十二月二十日，自姑臧至长安。予即以其月二十六日从受禅法。既蒙启授，乃知学有成准，法有成修。《首楞严经》云：“人在山中学道，无师道终不成。”是其事也。寻蒙抄撰众家禅要，得此三卷，初四十三偈，是鸠摩罗罗陀法师所造，後二十偈，是马鸣菩萨之所造也。其中五门，是《婆须蜜》、《僧伽罗叉》、沤波崛、僧伽斯那、勒比丘、马鸣、罗陀禅要之中，抄集之所出也。六觉中偈，是马鸣菩萨修习之以释六觉也。初观淫、恚、痴相及其三门，皆僧伽罗叉之所撰也。息门六事，诸论师说也。菩萨习禅法中，後更依《持世经》，益《十二因缘》一卷，《要解》二卷，别时撰出。
　　
　　夫驰心纵想，则情愈滞而惑愈深；系意念明，则澄鉴朗照而造极弥密。心如水火，拥之聚之，则其用弥全；决之散之，则其势弥薄。故论云：“质微则势重；质重则势微。”如地质重故势不如水，水性重故力不如火，火不如风，风不如心。心无形故力无上，神通变化，八不思议，心之力也。心力既全，乃能转昏入明，明虽愈於不明，而明未全也。明全在于忘照，照忘然後无明非明，无明非明，尔乃几乎息矣。几乎息矣，慧之功也。故经云：“无禅不智，无智不禅。”然则禅非智不照，照非禅不成。大哉禅智之业，可不务乎！
　　
　　出此经後，至弘始九年闰月五日，重求检校，惧初受之不审，差之一毫，将有千里之降。详而定之，辄复多有所正，既正既备，无间然矣。
　　
　　○庐山出修行方便禅经统序第十四
　　
　　△释慧道
　　
　　夫三业之兴，以禅智为宗，虽精粗异分，而阶藉有方。是故发轸分逵，作涂无乱辙，革俗成务，功不待积。静复所由，则幽绪告微，渊博难究；然理不云昧，庶旨统可寻。试略而言，禅非智无以穷其寂，智非禅无以深其照。然则禅智之要，照寂之谓。其相济也，照不离寂，寂不离照，感则俱游，应必同趣，功玄於在用，交养於万法。其妙物也，运群动以至壹而不有，廓大象於未形而不无，无思无为，而无不为。是故洗心静乱者以之研虑，悟彻入微者以之穷神也。若乃将入其门，机在摄会，理玄数广，道隐於文，则是阿难曲承音诏。遇非其人，必藏之灵府。何者？心无常规，其变多方；数无定像，待感而应。是故化行天竺，缄之有匠，幽关莫开，罕其庭。从此而观，理有行藏，道不虚授，良有以矣。
　　
　　如来泥曰未久，阿难传其共行弟子末田地，末田地传舍那婆斯。此三应真，咸乘至愿，冥契于昔，功在言外，经所不辨。必ウ轨元匠，孱焉无差。其後有优波崛，弱而超悟，智绝世表，才高应寡，触理从简。八万法藏，所存唯要，五部之分，始自於此。因斯而推，固知形运以废兴自兆，神用则幽步无迹，妙动难寻，涉粗生异，可不慎乎！可不察乎！
　　
