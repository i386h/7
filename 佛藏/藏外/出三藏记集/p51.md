<!-- { "loadSidebar": true } -->
　　初，坚承石氏之乱，至是民户殷富，四方略定，唯有东南一隅，未能抗服。坚每与侍臣谈话，未尝不欲平一江左，欲以晋帝为仆射，谢安为侍中。坚弟平阳公融及朝臣石越、原绍并切谏，终不能回。众以安为坚所敬信，乃共请曰：“主上将有事东南，公何能不为苍生致一言耶？”会坚出东苑，命安升舆同载。仆射权翼谏曰：“臣闻天子法驾，侍中陪乘，道安毁形，宁可参厕乘舆！”坚懔然作色曰：“安公道德可尊，朕将举天下而不易。虽舆辇之荣，乃是为其臭腐耳！”即敕翼扶之而登舆。俄而顾谓安公曰：“朕将与公南游吴越，整六师而巡狩，陟会稽而观沧海，不亦乐乎！”安对曰：“檀越应天御世，有八州之富，居中土而制四海，宜栖神无为，与尧舜比隆。今欲以百万之众，求厥田下下之土；且东南地卑气疠，昔舜、禹游而不反，秦皇适而弗归。以贫道观之，非愚心所同也。平阳公懿戚，石越重臣，并谓不可，犹尚见拒；贫道轻浅，言必不允。既荷厚遇，敢不尽诚耳！”坚曰：“非为地不广，民不足治也。将简天心，明大运所在耳！顺时巡狩，亦著前典，若如来言，则帝王无省方之文乎？”安曰：“若銮驾必动，可暂幸洛阳，抗威畜锐，传檄江南。如其不服，伐之未晚。”坚不从，遂遣平阳公融等精锐二十五万为前锋，坚躬率步骑六十万。到顷，晋遣征虏将军谢石、徐州刺史谢玄拒之。坚军大溃，晋军还逐北三十馀里，死者相枕。融马倒殒首，坚单骑而遁，如所谏焉。坚寻为慕容冲所围。时安同在长安城内，以伪建元二十一年二月八日，斋毕无疾而卒。葬五级寺中。
　　
　　未终之前，隐士王嘉往候安。安曰：“世事如此，行将及人，相与去乎？”嘉曰：“诚如所言，师且前行，吾有小债未了，不得俱去。”及姚苌之得长安也，嘉故在城内。苌与苻登相持甚久，苌患之，问嘉曰：“吾得天下不？”答曰：“略得。”苌怒曰：“得当言得，何略之有？”遂斩之，嘉所谓负债者也。苌死，其子略方得杀登称帝，所谓“略得”者也。嘉字子年，陇西人。形貌鄙陋，似若不足，滑稽好语笑，然不食五谷，清虚服气，人咸宗而事之。往问善恶，嘉随而应答，语则可笑，状如调戏，辞似谶记，不可领解，事过皆验。及嘉之死，其日有人於陇上见之。法师之潜契神人，皆此类也。
　　
　　初，安闻罗什在西域，思共讲析微言，安劝坚取之。什亦远闻其风，谓是东方圣人，恒遥而礼之。初，安生，便左臂上有一皮，广寸许，著臂如钏，捋可得上下，唯不得出手而已。时人谓之印手菩萨。安终後二十馀年而什方至。什恨不相见，甚悲恨焉。初，安笃志经典，务在宣法，所请外国沙门僧伽跋澄、昙摩难提及僧伽提婆等，译出众经百馀万言。常与沙门法和铨定音字，详核文旨，新出众经，於是获正。孙兴公为《名德沙门论目》云：“释道安博物多才，通经明理。”其见述於世如此。
　　
　　释法和，冀州人。凝静有操行，少与安公同师受学，善能标明论纲，解悟疑滞。安公所得群经常共校之。後游洛阳，又请提婆重出《广说》等经。居阳平寺，年八十馀，为伪晋公姚绪所请，集僧斋讲。敕其弟子曰：“俗网烦恼，苦累非一，无常甚乐。”乃整衣服，绕塔礼拜，还诣座所，以衣蒙首，忽然而卒。时人谓之知命。
　　
　　○慧远法师传第三
　　
　　释慧远，本姓贾，雁门楼烦人也。弱而好书，璋秀发。年十三，随舅令狐氏游学许、洛，故少为诸生。博综六经，尤善《老》、《庄》，性度弘伟，风鉴朗拔，虽宿儒才彦，莫不服其深致焉。年二十一，俗渡江东，就范宣子共契嘉遁。值王路屯阻，有志不果。乃於关左遇见安公，一面尽敬，以为真吾师也。遂投簪落{髟采}，委质受业。既入乎道，厉然不群，常欲总摄纲维，以大法为己任，精思讽持，以夜续昼。沙门昙翼每给以灯烛之费，安公闻而喜曰：“道士诚知人矣！”远藉慧解於前因，资胜心於旷劫，故能神明英越，机鉴遐深。无生实相之玄，般若中道这妙，即色空慧之秘，缘门寂观之要，无微不析，无幽不畅。志共理冥，言与道合，安公常叹曰：“使道流东国，其在远乎！”
　　
　　後随安公南游攀、沔。晋太元之初，襄阳失守，安公入关。远乃迁于寻阳，葺字庐岳。江州刺史桓伊为造殿房。此山仪形九派，峻耸天绝，栖集隐沦，吐纳灵异。远创造精舍，洞尽山美。却负香炉之峰，傍带瀑布之壑，仍石垒基，即松栽构，清泉环阶，白云满室。复於寺内别置禅林，森树烟凝，石迳苔合。凡在瞻履，皆神清而气肃焉。
　　
　　远闻北天竺有佛影，欣感交怀。乃背山临流，营筑龛室，妙算画工，采图写。色疑积空，望似轻雾，晖相炳暧，若隐而显。遂传写京都，莫不嗟叹。於是率众行道，昏晓不绝，释迦馀化，於斯复兴。既而谨律息心之士，绝尘清信之宾，并不期而至，望风遥集。彭城刘遗民、雁门周续之、新蔡毕颖之、南阳宗炳，并弃世遗荣，依远游止。远乃於精舍无量寿像前，建斋立誓，共期西方。其文曰：
　　
　　惟岁在摄提，秋七月戊辰朔，二十八日乙未，法师释慧远，贞感参见冥，宿怀特发。乃延命同志，息心清信之士百有二十三人，集於庐山之阴，般若台精舍阿弥陀像前，率以香华，敬荐而誓焉。
　　
　　惟斯一会之众，夫缘化之理既明，则三世之传显矣；迁感之数既符，则善恶之报必矣。推交臂之潜沦，悟无常之期切，审三报之相催，知趣之难拔。此其同志诸贤，所以夕惕宵勤，仰思攸济者也。
　　
　　盖神者可以感涉，而不可以迹求。必感之有物，则幽路咫尺；苟求之无主，则渺茫何津？今幸以不谋，而佥心西境，叩篇开信，亮情天发，乃机象通於寝梦，欣欢百於子来。於是灵图表辉，景侔神造，功由理谐，事非人运。兹实天启其诚，冥数来萃者矣，可不克心重精，叠思以凝其虑哉！
　　
　　然其景绩参差，功福不一，虽晨祈云同，夕最悠隔，即我师友之眷，良可悲矣。是以慨焉。胥命整襟法堂，等施一心，亭怀幽极，誓兹同人，俱游绝域。其有惊出绝伦，首登神界，则无独善於云峤，忘兼全於幽谷。先进之与後升，勉思汇征之道。然後妙觐大仪，启心贞照，识以悟新，形由化革。藉芙蓉於中流，荫琼柯以咏言，飘云衣於八极，泛香风以穷年。体忘安而弥穆，心超乐以自怡，临三涂而缅谢，傲天宫而长辞。绍众灵以继轨，指大息以为期，究兹道也，岂不弘哉！
　　
　　司徒王谧，护军王默等并钦慕风德，遥致师敬。谧修书曰：“年始四十七，而衰同耳顺。”远答曰：“古人不爱尺璧而重寸阴。观其所存，似不在长年。檀越既履顺而游性，乘佛理以御心，因此而推，复何羡於遐龄耶？想斯理久已得之，为复酬来讯耳。”
　　
　　初经流江东，多有未备，禅法无闻，律藏残阙。远大存教本，愤慨道缺，乃命弟子法净等远寻众经，逾越沙雪，旷载方还。皆获胡本，得以传译。每逢西域一宾，辄恳恻谘访。屡遣使入关，迎请禅师，解其摈事，传出《禅经》。又请宾沙门僧伽提婆出数经。所以禅法经戒，皆出庐山，几且百卷。初关中译出《十诵》，所馀一分未竟，而弗若多罗亡，远常慨其未备。及闻昙摩流支入秦，乃遗书祈请，令於关中更出馀分。故《十诵》一部，具足无阙，晋地获本，相传至今。葱外妙典，关中胜说，所以来集兹土者，皆远之力也。外国众僧咸称汉地有大乘道士，每至烧香礼拜，辄东向致敬。其神理之迹，固未可测也。
　　
　　常以支竺旧义，未穷妙实，乃著《法性论》，理奥文诣。罗什见而叹曰：“边国人未见经，便ウ与理合，岂不妙哉！”远翘勤弘道，懔厉为法。每致书罗什，访核经要。什亦高其胜心，万里响契。姚略钦想风名，叹其才思，致书殷勤，信饷岁通。赠以龟兹国细镂杂变石像，以申款心。又令姚嵩献其珠像。
　　
　　《释论》初出，兴送论并遗书曰：“《大智度论》新讫，此既龙树所作，又是方等旨归，宜为一序，以宣作者之意。然此诸道士咸相推谢，无敢动手。法师可为作序，以贻後之学者。”远答云：“欲令作《大智论序》，以申作者之意。贫道闻怀大非小渚所容，汲深非短绠所测。披省之日，有愧高命。又体羸多病，触事有废，不复属意已来，其日亦久。缘来告之重，辄粗缀所怀。至於研究之美，当复寄诸明德。”其名高远国如此。远常谓《大智论》文句繁积，初学难寻，乃删烦剪乱，令质文有体，撰为二十卷，序致渊雅，以贻学者。
　　
　　後桓玄以震主之威，苦相延致。乃贻书骋说，劝令登仕。远答辞坚正，确乎不拔，志逾丹石，终莫能屈。俄而玄欲沙汰众僧，教僚属曰：“沙门有能申述经诰，畅说义理；或禁行修整，足以宣寄大化。其有违於此，皆悉罢遣。唯庐山道德所居，不在搜简之例。”初成帝时，庾冰辅政，以为沙门宜敬王者。尚书令何充奏不应敬礼。官议悉同充等。门下承冰旨为驳，同异纷然，竟莫能定。及玄在姑孰，欲令尽敬。乃书与均匀，具述其意。远惧大法将坠，报书恳切，以为袈裟非朝宗之服，钵盂辈廊庙之器。又著《沙门不敬王者论》，辞理精峻。玄意感悟，遂不果行。其荷持法任，皆此类也。
　　
　　临川太守谢灵运，负才忄敖俗，少所推崇，及一相见，肃然心服。自止居庐阜，三十馀载，影不出山，迹不入俗，故送客游履，常以虎溪为界焉。义熙末卒于庐山精舍，春秋八十有三，遗命露骸松下，同之草木。既而弟子收葬，谢灵运造碑墓侧，铭其遗德焉。初，远善属文章，辞气清越，席上谈论，精义简要。加以仪容端雅，风采洒落，故图像于寺，遐迩式瞻。所著论、序、铭、赞、诗、书，集为十卷，五十馀篇，并见重於世。
　　
　　○道生法师传第四
　　
　　竺道生，彭城人也。家世仕子。父为广戚令，乡里称为善人。生幼而颖慧，聪悟若神。其父知非凡器，爱而异之。于时法汰道人德业弘懿，乃携以归依，遂改服受学。既践法门，俊思卓拔。披读经文，一览能诵，研味句义，即自解说。是以年在志学，便登讲座，探赜索隐，思彻渊泉，吐纳问辩，辞清珠玉。虽宿望学僧，当世名士，皆虑挫辞穷，莫能抗敌。虽杨童之豫《玄》文，鲁连之屈田巴，无以过也。年至具戒，器鉴日跻，讲演之声，遍於区夏。王公贵胜，并闻风造席；庶几之士，皆千里命驾。生风雅从容，善於接诱，其性烈而温，其气清而穆，故豫在言对，莫不披心焉。
　　
