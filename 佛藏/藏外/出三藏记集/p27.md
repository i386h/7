<!-- { "loadSidebar": true } -->
　　夫本际冥湛，则神根凝一；涉动离淳，则精粗异陈。於是心辔竞策，尘想争驰，翳有浅深，则昏明殊镜。是以从初得佛，暨于此经，始应物开津，故三乘别流。别流非真，则终期有会；会必同源，故其乘唯一，唯一无上，故谓之妙法。颂曰：
　　
　　是乘微妙，清净第一。於诸世间，最无有上。
　　
　　夫妙不可明，必拟之有像。像之美者，莲华为上。莲华之秀，分陀利为最，妙万法而为言，故喻之分陀利。其为经也，明发蒙不可以语极，释权应之所由；御终不可以秘深，则开实以显宗致。权应既彰，则扃心自废；宗致既显，则真悟自生。故能令万流合注，三乘同往。同往之三，会而为一，乘之始也。觉慧成满，乘之盛也。灭景澄神，乘之终也。虽以万法为乘，然统之有主，举其宗要，则慧收其名。故经以真慧为体，妙一为称。是以释迦玄音始发，赞佛智甚深；多宝称善，叹平等大慧。颂曰：
　　
　　为说佛慧故，诸佛出世间。唯此一事实，馀二则非真。
　　
　　然则佛慧乃一之正实，乘之体成，妙之至足，华之开秀者也。虽寄华宣微，而道玄像表，称之曰妙，而体绝精粗。颂曰：
　　
　　是法不可示，言辞相寂灭。
　　
　　二乘所以息虑，补处所以绝法，唯佛与佛乃能究尽。故恒沙如来，感希声以云萃；已逝之圣，振馀灵而现证。信佛法之奥区，穷神之妙境，其此经之谓乎，此经之谓乎！
　　
　　观少习归一之言，长味会通之要，然缅思愈勤，而幽旨弥潜。未尝不面灵鹫以遐想，临辞句而增怀。谅由枝说差其本，谬文乖其正也。
　　
　　有外国法师鸠摩罗什，超爽俊迈，奇悟天拔，量与海深，辩流玉散。继释踪以嗣轨，秉神火以霜烛，纽颓纲於将绝，拯漂溺於已沦，耀此慧灯，来光斯境。秦弘始八年夏，於长安大寺集四方义学沙门二千馀人，更出斯经，与众详究。什自手执胡经，口译秦语，曲从方言，而趣不乖本。即文之益，亦已过半。虽复霄云披翳，阳景俱晖，未足喻也。什犹谓语现而理沉，事近而旨远。又释言表之隐，以应探赜之求。虽冥扉未开，固已得其门矣。夫上善等润，灵液尚均，是以仰感嘱累，俯慨未闻，故采述旨要，流布未闻。庶法轮遐轸，往所未往，十方同悟，究畅一乘。故序之云尔。
　　
　　○法华经後序第九
　　
　　△僧睿法师
　　
　　《法华经》者，诸佛之秘藏，众经之实体也。以华为名者，照其本也。称分陀利者，美其盛也。所兴既玄，其旨其婉。自非达识传之，罕有得其门者。夫百卉药木之英，物实之本也。八万四千法藏者，道果之原也。故以喻焉。诸华之中，莲华最胜。华尚未敷名屈摩罗，敷而将落名迦摩罗，处中盛时名之分陀利。未敷喻二道，将落譬泥洹，荣曜独足以喻斯典。至如《般若》诸经，深无不极，故道者以之而归；大无不该，故乘者以之而济。然其大略，皆以适化为本。应务之门，不得不以善权为用。权之为化，悟物虽弘，於实体不足。皆属《法华》，固其宜矣。
　　
　　寻其幽旨恢廓宏邃，所该甚远。岂徒说实归本，毕定殊途而已耶。乃实大明觉理，囊括古今。云佛寿无量，永劫未足以明其久也；分身无数，万形不足以异其体也。然则寿量定其非数，分身明其无实，普贤显其无成，多宝昭其不灭。夫迈玄古以期今，则万世同一日；即百化以悟玄，则千途无异辙。夫如是者，则生生未足以言其在，永寂亦未可言其灭矣。
　　
　　寻幽宗以绝往，则丧功於本无；探心辔於三昧，则忘期於二地。经流兹土，虽复垂及百年，译者昧其虚津，灵关莫之或启；谈者乖其准格，幽踪得而履。徒复搜研皓首，并未有窥其门者。秦司隶校尉、左将军安城侯姚嵩，拟韵玄门，宅心世表，注诚斯典，信诣弥至。每思寻其文，深识译者之失。既遇鸠摩罗法师，为之传写，指其大归，真若披重霄而高蹈，登昆仑而俯眄矣。于时听受领悟之僧八百馀人，皆是诸方英秀，一时之杰也。是岁弘始八年，岁次鹑火。
　　
　　○持心经後记第十
　　
　　△出经後记
　　
　　《持心经》，太康七年三月十日，敦煌开士竺法护在长安说出梵文，授承远。
　　
　　○思益经序第十一
　　
　　△释僧睿法师
　　
　　此经天竺正音名毗纟沙真谛，是他方梵天殊特妙意菩萨之号也。详听什公传译其名，翻覆展转，意似未尽。良由未备秦言，名实之变故也。察其语意，会其名旨，当是“持意”，非“思益”也。直以未喻“持”义，遂用“益”耳。其言益者，超绝殊异，妙拔之称也。思者，进业高胜，自强不息之名也。旧名“持心”，最得其实。又其义旨，旧名“等御诸法”。梵天坦其津涂，世尊照其所明，普华奖其非心，文殊泯以无生。落落焉，真可谓法轮再转於阎浮，法鼓重声於宇内，甘露流津於季末，灵液沾润於遐裔者矣。
　　
　　而恭明前译，颇丽其辞，仍迷其旨。是使宏标乖於谬文，至味淡於华艳。虽复研寻弥稔，而幽旨莫启。幸遇鸠摩罗什法师於关右，既得更译梵音，正文言於竹帛，又蒙披释玄旨，晓大归於句下。于是谘悟之僧二千馀人，大斋法集之众，欣豫难遭之庆。近是讲肄之来，未有其比。于时予与道恒谬当传写之任，辄复疏其言，记其事，以贻後来之贤。岂期必胜其辞，必尽其意耶？庶以所录之言，粗可仿佛其心耳！不同时事之贤，傥欲令见其高座所说之旨，故具载之于文，不自加其意也。
　　
　　○维摩诘经序第十二
　　
　　△释僧肇
　　
　　《维摩诘不思议经》者，盖是穷微尽化，妙绝之称也。其旨渊玄，非言象所测；道越三空，非二乘所议。超群数之表，绝有心之境，眇莽无为而无不为，罔知所以然而能然者，不思议也。何则？夫圣智无知，而万品俱照；法身无像，而殊形并应；至韵无言，而玄籍弥布；冥权无谋，而动与事会。故能统济群方，开物成务，利见天下，於我无为。而惑者睹感照因谓之智，观应形则谓之身，觌玄籍便谓之言，见变动乃谓之权。夫道之极者，岂可以形言权智而语其神域哉！然群生长寝，非言莫晓，道不孤运，弘之由人。是以如来命文殊於异方，召维摩於他土，爰集毗耶，共弘斯道。此经所明，统万行则以权智为主，权德本则以六度为根，济蒙惑则以慈悲为首，语宗极则以不二为门。凡此众说，皆不思议之本也。至若借座灯王，请饭香土，手接大千，室包乾像，不思议之迹也。然幽关难启，圣应不同，非本无以垂迹，非迹无以显本，本迹虽殊，而不思议一也。故命侍者，标以为名焉。
　　
　　大秦天王俊神超世，玄心独悟，弘至治於万机之上，扬道化於千载之下。每寻玩兹典，以为栖神之宅。而恨支竺所出，理滞於文，常惧玄宗，坠於译人。背天之运，运通有在也。以弘始八年，岁次鹑火，命大将军常山公、左将军安城侯，与义学沙门千二百人，於常安大寺请罗什法师重译正本。什以高世之量，冥心真境，既尽环中，又善方言。时手执胡文，口自宣译。道俗虔虔，一言三复，陶冶精求，务存圣意。其文约而诣，其旨婉而彰，微远之言，於兹显然。余以ウ短，时豫听次，虽思乏参玄，然粗得文意。辄顺所闻，而为注解，略记成言，述而无作。庶将来君子，异世同闻焉。
　　
　　○合维摩诘经序第十三
　　
　　△支敏度作
　　
　　盖《维摩诘经》者，先哲之格言，弘道之宏标也。其文微而婉，厥旨幽而远。可谓唱高和寡，故举世罕览。然斯经梵本，出自维耶离。在昔汉兴，始流兹土，于时有优婆塞支恭明。逮及於晋，有法护、叔兰。此三贤者，并博综稽古，研机极玄，殊方异音，兼通开解。先後译传，别为三经，同本、人殊、出异。或辞句出入，先後不同；或有无离合，多少各异；或方言训古，字乖趣同；或其文胡越，其趣亦乖；或文义混杂，在疑似之间。若此之比，其涂非一。若其偏执一经，则失兼通之功；广披其三，则文烦难究。余是以合两令相附，以明所出为本，以兰所出为子，分章断句，使事类相从。令寻之者瞻上视下，读彼案此，足以释乖迂之劳，易则易知矣。若能参考校异，极数通变，则万流同归，百虑一致。庶可以辟大通於未寤，阖同异於均致。若其配不相畴，傥失其类者，俟後明君子，刊之从正。
　　
　　○毗摩罗诘提经义疏序第十四
　　
　　△僧睿法师
　　
　　此经以毗摩罗诘所说为名者，尊其人，重其法也。五百应真之所称述，一切菩萨之所叹伏，文殊师利对扬之所明答，普现色身之要言，皆其说也。借座於灯王，致饭於香积，接大众於右掌，内妙乐於忍界，阿难之所绝尘，皆其不可思议也。高格迈干十地，故弥勒屈之而虚己；崇墉超於学境，故文殊已还，并未有其庭者。法言恢廓，指玄门以忘期；观品夷照，总化本以冥想。落落焉，声法鼓於维耶，而十方世界，无不悟其希音。恢恢焉，感诸佛於一室，而恒沙正觉，无不应其虚求。予始发心，启蒙於此，讽咏研求，以为喉襟。禀玄指於先匠，亦复未识其绝往之通塞也。既蒙鸠摩罗什法师正玄文，レ幽指，始悟前译之伤本，谬文之乖趣。至如以不来相为辱来，不见相为相见，未缘法为始神，缘合法为止心。诸如此比，无品不有，无章不尔。然後知边情讠佥讠皮，难可以参契真言，厕怀玄悟矣。
　　
　　自慧风东扇，法言流咏已来，虽曰讲肄，格义迂而乖本，六家偏而不即。性空之宗，以今验之，最得其实。然炉冶之功，微恨不尽，当是无法可寻，非寻之不得也。何以知之？此土先出诸经，於识神性空，明言处少，存神之文，其处甚多。《中》《百》二论，文未及此，又无通鉴，谁与正之？先匠所以辍章於遐慨，思决言於弥勒者，良在此也。自提婆已前，天竺义学之僧并无来者，於今始闻宏宗高唱。敢预希味之流，无不竭其聪而注其心，然领受之用易存，忆识之功难掌。自非般若朗其闻慧，总持铭其思府，焉能使机过而不遗，神会而不昧者哉！故因纸墨以记其文外之言，借众听以集其成事之说。烦而不简者，贵其事也。质而不丽者，重其意也。其指微而婉，其辞博而晦，自非笔受，胡可胜哉。是以即於讲次，疏以为记，冀通方之贤，不咎其烦而不要也。
　　
　　○自在王经後序第十五
　　
　　△僧睿法师
　　
