<!-- { "loadSidebar": true } -->
　　然则经无臣细，出自佛口，神心所制，言为世宝。慧日既没，三界丧目，经藏虽存，渊玄难测，自非至精，孰达其微？於是诸开士应真，各为训解。释其幽赜，辩其差贯，则烂然易见矣。穷神知化，何复加乎？从十二门已後，则是训传也。凡学者行十二门，却尽神足，灭外止粗，谓之成五道也。三向诸根，进消内结，谓尽诸漏也。始入尽漏，名不退转。诸佛嘉叹，记其成号。深不可测，独见晓焉；神不可量，独能精焉。陵云轻举，净光烛幽，移海飞岳，风出电入。浅者如昌，况成佛乎！是乃三乘之大路，何莫由斯定也。自始发迹，逮于无漏，靡不周而复始，习兹定也。行者欲崇德广业，而不进斯法者，其犹无柯而求伐，不饭而求饱，难以获矣。醒寤之士，得闻要定，不亦妙乎。
　　
　　安宿不敏，生值佛後，又处异国，楷范多阙。仰希古列，滞而未究，寤寐忧悸，有若疾首。每惜兹邦禅业替废，敢作注于句末。虽未足光融圣典，且发蒙者，傥易览焉。安世高善开禅数，斯经似其所出，故录之于末。
　　
　　○大十二门经序第九
　　
　　△释道安
　　
　　夫淫息存乎解色，不系防闲也。有绝存乎解形，不系念空也。色解则冶容不能转，形解则无色不能滞。不转者，虽天魔玉颜，窈窕艳姿，莫足倾之，之谓固也。不滞者，虽游空无识，泊然永寿，莫足碍之，之谓真也。何者？执古以御有，心妙以了色，虽群居犹刍灵，泥洹犹如幻，岂多制形而重无色哉！是故圣人以四禅防淫，淫无遗焉；以四空灭有，有无现焉。淫有之息，要在明乎万形之未始有，百化犹逆旅也。怨憾之兴，兴於此彼，此彼既兴，遂成仇敌。仇敌适成，勃然赫怒，赫怒已发，无所不至。至不可至，神幽想狱，乃毒乃辛，欣之甘之。是以如来训之以等。等所难等，何往不等？等心既富，怨本息矣。岂非为之乎未有，图难於其易者乎！夫然，则三事凶耽，废然息矣，十二重关，廓然辟矣。根立而道生，觉立而道成，莫不由十二门。立乎定根，以逆道休也。大人挥变，荣光四塞，弹撇安明，吹沫千刃，默动异刹，必先正受。明夫匪禅无以统乎无方而不留，匪定无以周乎万形而不碍。禅定不愆，於神变乎何有也！至矣尽矣，蔑以加矣。
　　
　　此经世高所出也。辞旨雅密，正而不艳，比诸禅经，最为精悉。案《经後记》云：“嘉禾七年，在建邺周司隶舍写。”缄在箧匮，向二百年矣。冥然不行，无闻名者。比丘竺道护於东垣界贤者经中得之，送诣泽，乃得流布。得经之後，俄而其家遇火，护若不睹，为灰炭矣。自然将丧斯禅也，後死者不得与闻此经也。此经也，八音所诲，四道作训，约无乏，文重无简矣。精义入神，何以上乎？前世又为《悬解》，一家之传，故筌而次之。然世高出经，贵本不饰，天竺古文，文通尚质，仓卒寻之，时有不达。今为略注，继前人之末，非敢乱朱，冀有以寤焉。
　　
　　○法镜经序第十
　　
　　△康僧会
　　
　　夫心者众法之源，臧否之根，同出异名，祸福分流。以身为车，以家为国，周游十方，禀无倦息。家欲难足，犹海吞流，火之获薪。六邪之残，已甚於蒺藜网之贼鱼矣。女人佞等三<鬼勿>，其善伪而信寡，斯家之为祸也。尊邪秽，贱清真，连业琐，谤圣贤，兴狱讼，丧九亲，斯家之所由矣。是以上士耻其秽，惧其厉，为之慑慑如也。默思遁迈，犹明哲之避无道矣。剔发毁容，法服为珍，靖处庙堂，练情攘秽，怀道宣德，导聋瞽。或有隐处山泽，枕石嗽流，专心涤垢，神与道俱。志寂齐乎无名，明化周乎群生，贤圣竞乎清靖，称斯道曰大明，故曰《法镜》。
　　
　　骑都尉安玄、临淮严浮调，斯二贤者，年在龆，弘志圣业，钅句深致远，穷神达幽。愍世蒙惑，不睹大雅，竭思译传斯经景模。都尉口陈，严调笔受，言既稽古，义又微妙。然时干戈未戢，志士莫敢或遑，大道陵迟，内学者寡。会睹其景化，可以拯涂炭之尤，然义壅而不达，因闲竭愚，为之注义。丧师历载，莫由重质，心愤口悱，停笔怆如，追远慕圣，涕泗并流。今记识阙疑，俟後明哲，庶有畅成，以显三宝矣。
　　
　　●卷七
　　
　　道行经序第一释道安
　　
　　道行经後记第二未详作者
　　
　　放光经记第三未详作者
　　
　　合放光光赞略解序第四道安法师
　　
　　须真天子经记第五未详作者
　　
　　普曜经记第六未详作者
　　
　　贤劫经记第七未详作者
　　
　　般舟三昧经记第八未详作者
　　
　　首楞严三昧经注序第九未详作者
　　
　　合首楞严经记第十支敏度
　　
　　首楞严经後记第十一未详作者
　　
　　新出首楞严经序第十二弘充法师
　　
　　法句经序第十三未详作者
　　
　　阿维越致遮经记第十四出经後记
　　
　　魔逆经记第十五出经後记
　　
　　慧印三昧及济方等学二经序赞第十六王僧孺撰
　　
　　圣法印经记第十七出经後记
　　
　　文殊师利净律经记第十八出经後记
　　
　　王子法益坏目因缘经序第十九佛念法师
　　
　　合微密持经记第二十支恭明
　　
　　○道行经序第一
　　
　　大哉智度，万圣资通，咸宗以成也。地含日照，无法不周，不恃不处，累彼有名。既外有名，亦病无形，两忘玄漠，块然无主，此智之纪也。夫永寿莫美乎上乾，而齐之殇子；神伟莫美於凌虚，而同之涓滞；至德莫大乎真人，而比之朽种；高妙莫大乎世雄，而喻之幻梦。由此论之，亮为众圣宗矣。何者？执道御有，卑高有差，此有为之域耳。非据真如，游法性，冥然无名也。据真如，游法性，冥然无名者，智度之奥室也。名教远想者，智度之蘧庐也。然存乎证者，莫不契其无生而惶眩；存乎迹者，莫不忿其荡冥而诞诽。道动必反，优劣致殊，眩诽不其宜乎，不其宜乎！要斯法也，与进度齐轸，逍遥俱游，千行万定，莫不以成。众行得字而智进，全名诸法参相成者，求之此列也。且其经也，进咨第一义以为语端，退述权便以为谈首。行无细而不历，数无微而不极，言似烦而各有宗，义似重而各有主。巢见者庆其迩教而悦寤，宏者望其远标而绝目。陟者弥高而不能阶，涉者弥深而不能测，谋者虑不能规，寻者度不能尽。既杳冥矣，真可谓大业渊薮，妙矣者哉！然凡谕之者，考文以徵其理者，昏其趣者也；察句以验其义者，迷其旨者也。何则？考文则异同每为辞，寻句则触类每为旨。为辞则丧其卒成之致，为旨则忽其始拟这义矣。若率初以要其终，或忘文以全其质者，则大智玄通，居可知也。从始发意，逮一切智，曲成决著，八地无染，谓之智也，故曰远离也。三脱照空，四非明有，统鉴诸法，因後成用，药病双亡，谓之观也。明此二行，於三十万言，其如视诸掌乎。颠沛造次，无起无此也。
　　
　　佛泥曰後，外国高士抄九十章为《道行品》。醒灵之世，朔佛赍诣京师，译为汉文。因本顺旨，转音如已，敬顺圣言，了不加饰也。然经既抄撮，合成章指，音殊俗异，译人口传，自非三达，胡能一一得本缘故乎？由是《道行》颇有首尾隐者。古贤论之，往往有滞。仕行耻此，寻求其本，到于阗乃得。送诣仓垣，出为《放光品》。斥重省删，务今婉便，若其悉文，将过三倍。善出无生，论空特巧，传译如是，难为继矣。二家所出，足令大智焕尔阐幽。支谶全本，其亦应然。何者？抄经删削，所害必多，委本从圣，乃佛之至诫也。安不量末学，庶几斯心，载咏载玩，未坠于地。检其所出，事产始，犹令折伤玷缺，戢然无际。假无《放光》，何由解斯经乎？永谢先，所蒙多矣。今集所见，为解句下。始况现首，终隐现尾，出经见异，铨其得否，举本证抄，敢增损也。幸我同好，饰其瑕讠也。
　　
　　○道行经後记第二
　　
　　△未详作者
　　
　　光和二年十月八日，河南洛阳孟元士。口授天竺菩萨竺朔佛，时传言译者月支菩萨支谶，时侍者南阳张少安、南海子碧，劝助者孙和、周提立。正光二年九月十五日，洛阳城西菩萨寺中沙门佛大写之。
　　
　　○放光经记第三（二十卷者。）
　　
　　△未详作者
　　
　　惟昔大魏颍川朱士行，以甘露五年出家学道为沙门，出塞西至于阗国，写得正品梵书胡本九十章，六十万馀言。以太康三年遣弟子弗如檀，晋字法饶，送经胡本至洛阳。住三年，复至许昌。二年後至陈留界仓垣水南寺，以元康元年五月十五日，众贤者共集议，晋书正写。时执胡本者，于阗沙门无罗叉，优婆塞竺叔兰口传，祝太玄、周玄明共笔受。正书九十章，凡二十万七千六百二十一言。时仓垣诸贤者等，大小皆劝助供养，至其年十二月二十四日写都讫。经义深奥，又前後写者参校不能善悉。至太安二年十一月十五日，沙门竺法寂来至仓垣水北寺求经本。写时捡取现品五部并胡本，与竺叔兰更共考校书写，永安元年四月二日讫，於前後所写校最为差定，其前所写可更取校。晋胡音训畅义难通，诸开士大学文生书写供养讽诵读者，愿留三思，恕其不逮也。
　　
　　○合放光光赞略解序第四
　　
　　△释道安
　　
　　《放光》、《光赞》同本异译耳。其本俱出于阗国持来，其年相去无几。《光赞》，于阗沙门只多罗以泰康七年赍来，护公以其年十一月二十五日出之。《放光分》，如檀以泰康三年于阗为师送至洛阳，到元康元年五月乃得出耳。先《光赞》来四年，後《光赞》出九年也。
　　
　　《放光》，于阗沙门无罗叉执胡，竺叔兰为译，言少事约，删削复重，事事显炳，焕然易观也。而从约必有所遣於天竺辞及腾每大简焉。
　　
　　《光赞》，护公执胡本，聂承远笔受，言准天竺，事不加饰。悉则悉矣，而辞质胜文也。每至事首，辄多不便，诸反覆相明，又不显灼也。考其所出，事事周密耳。互相补益，所悟实多。恨其寝逸凉土九十一年，几至泯灭，乃达此邦也。斯经既残不具，并《放光》寻出，大行华京，息心居士翕然传焉。中山支和上遣人於仓垣断绢写之，持还中山。中山王乃众僧城南四十里幢幡迎经。其行世如是，是故《光赞》人无知者。昔在赵魏，迸得其第一品，知有兹经，而求之不得。至此，会慧常、进行、慧辩等将如天竺，路经凉州，写而因焉。展转秦雍，以晋泰元元年五月二十四日乃达襄阳。寻之玩之，欣有所益，辄记其所长，为《略解》如左。
　　
