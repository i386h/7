<!-- { "loadSidebar": true } -->
　　沮渠安阳侯者，其先天水临成县胡人，河西王蒙逊之从弟也。初，蒙逊灭吕氏，窃号凉州，称河西王焉。安阳为人强志疏通，敏朗有智鉴，涉猎书记，善於谈论。幼禀五戒，锐意内典，所读众经，即能讽诵。常以为务学多闻，大士之盛业也。少时尝度流沙，到于阗国，於衢摩帝大寺遇天竺法师佛陀斯那，谘问道义。斯那本学大乘，天才秀出，诵半亿偈，明了禅法，故西方诸国号为人中师子。安阳从受《禅要秘密治病经》，因其胡本口诵通利。既而东归，於高蛳郡求得《观世音》、《弥勒》二观经各一卷。及还河西，即译出《禅要》，转为汉文。
　　
　　居数年，魏虏托跋焘伐凉州，安阳宗国殄灭，遂南奔于宋，晦志卑身，不交世务，常游止塔寺，以居士自毕。初出《弥勒》、《观世音》二观经，丹阳尹孟ダ见而善之，请与相见。一面之後，雅相崇爱，亟设供馔，厚相优赡。至孝建二年，竹园寺比丘尼慧闻其讽诵《禅经》，请令传写。安阳通习积久，临笔无滞，旬有七日，出为五卷。其年仍於钟山定林上寺续出《佛母泥洹经》一卷。安阳居绝妻孥。无欲荣利，从容法侣，宣通经典，是以京邑白黑咸敬而嘉焉。以大明之末遘疾而卒。
　　
　　时有外国沙门功德直者，不知何国人。以宋大明中游方至荆州，寓禅房寺。沙门玄畅请其译出《念佛三昧经》六卷，及《破魔陀罗尼》。停荆历年，後不知所终。
　　
　　○求那毗地传第十
　　
　　求那毗地，中天竺人也。弱龄从道，师事天竺大乘法师僧伽斯，聪慧强记，勤於讽习，所诵大小乘经十馀万言。兼学外典，明解阴阳，其候时逆占，多有徵验，故道术之称，有闻西域。建元初来至京师，止毗耶离寺，执锡从徒，威仪端肃，王公贵胜，迭相供请焉。初，僧伽斯於天竺国抄集修多罗藏十二部经中要切譬喻，撰为一部，凡有百事，以教授新学。毗地悉皆通诵，兼明义旨。以永明十年秋译出为齐文，凡十卷，即《百句譬喻经》也。复出《十二因缘》及《须达长者经》各一卷。自大明以後，译经殆绝，及其宣流法宝，世咸美之。
　　
　　毗地为人弘厚，有识度，善於接诱，勤躬行道，夙夜匪懈。是以外国僧众，万里归集，南海商人，悉共宗事，供赠往来，岁时不绝。性颇畜积，富於财宝，然营建法事，己无私焉。於建业准侧造正观寺，重阁层门，殿房整饰，养徒施化，德业甚著。以中兴二年冬卒。
　　
　　●卷十五
　　
　　法祖法师传第一（法祚卫士度）
　　
　　道安法师传第二（法和）
　　
　　慧远法师传第三
　　
　　道生法师传第四
　　
　　佛念法师传第五
　　
　　法显法师传第六
　　
　　智严法师传第七
　　
　　宝云法师传第八
　　
　　智猛法师传第九
　　
　　法勇法师传第十
　　
　　○法祖法师传第一（法祚卫士度）
　　
　　帛远，字法祖，本姓万氏，河内人也。父威达，以儒雅知名，州府辟命皆不行。祖少发道心，启父出家，辞理切至，其父不能夺，遂改服从道。祖才思俊彻，敏朗绝伦。诵经日八九千言，研味方等，妙入幽微，世俗坟索，多所该贯。乃於长安造筑精舍，以讲习为业。白黑禀受，几出千人。晋惠之末，太宰河间王镇关中，虚心敬重，待以师友之礼。每至闲辰静夜，辄谈讲道德。于时西府初建，俊甚盛，能言之士，咸服其远致。
　　
　　祖见群雄交争，干戈方始，志欲潜遁陇右，以保雅操。会张辅为秦州刺史，镇陇上，祖与之俱行。辅以祖名德显著，众望所归，欲令反服，为己僚佐。祖固志不移，由是结憾。先有州人管蕃与祖论议，屡屈於祖，蕃深衔耻恨，每加谗构。祖行至县，忽语诸道人及弟子曰：“我数日对当至。”便辞别，作素书分布经像及资财都讫。明晨诣辅共语，忽忤辅意，辅使收之行罚，众咸怪惋。祖曰：“我来毕对。此宿命久结，非今日事也。”乃呼十方佛：“法祖前身罪缘，欢喜毕对。愿从此以後，与辅为善知识，无令受杀人之罪。”遂鞭之五十，奄然命终。辅後具闻其事，方大惋恨。
　　
　　初，祖道化之声被於关陇，崤函之右奉之若神。戎晋嗟恸，行路流涕。陇上羌胡率精骑五千，将欲迎祖西归，中路闻其遇害，悲恨不及。众咸愤激，欲复祖之雠，辅遣军上陇，羌胡率轻骑逆战，时天水故帐下督富整，遂因忿斩辅。群胡既雪怨耻，称善而还，共分祖尸，各起塔庙，辅字世伟，南阳人，张衡之後。虽有才解，而酷不以理，横杀天水太守封尚，百姓疑骇，因乱而斩焉。管蕃亦卒以倾险致败。
　　
　　後少时有一人，姓李名通，死而更苏，云：“见祖法师在阎罗王处，为王讲《首楞严经》。云讲竟应往忉利天。又见祭酒王浮，一云道士基公，次被锁械，求祖忏悔。”昔祖平素之日，与浮每争邪正，浮屡屈。既意不自忍，乃作《老子化胡经》以诬谤佛法。殃有所归，故死方思悔。孙绰《道贤论》，以法祖疋嵇康。论云：“帛祖衅起於管蕃，中散祸作於钟会。二贤并以俊迈之气，昧其图身之虑，栖心事外，轻世招患，殆不异也。”其见称如此。
　　
　　祖既博涉多闲，善通胡汉之语，尝译《惟逮》、《弟子本起》、《五部僧》等三部经，又注《首楞严经》。又言别译数部小经，值乱零失，不知其名。
　　
　　祖弟法祚亦少有令誉，被博士徵，不就。年二十五出家，深洞佛理，关陇知名。时梁州刺史张光，以祚兄不肯反服，辅之所杀，光又逼祚令罢道。祚执志坚贞，以死为誓，遂为光所害，春秋五十有七。注《放光波若经》，及著《显宗论》等。光字景武，江夏人，後为武都氐杨难敌所围，发愤而死。
　　
　　时晋惠之世，又有优婆塞卫士度，译出道行波若经二卷。士度本司州汲郡汲人。陆沈寒门，安贫乐道，常以佛法为心。当其亡日，清净澡漱，诵经千馀言，然後盖衣尸卧，奄然而卒。
　　
　　○道安法师传第二法和
　　
　　释道安，本姓卫，常山扶柳人也。年十二出家，神性聪敏，而形貌至陋，不为师之所重。驱使田舍，至于三年，执勤就劳，曾无怨色。笃性精进，斋戒无阙，数岁之後，方启师求经。师与《辩意经》一卷，可五千馀言。安赍经入田，因息寻览。暮归，以经还师，复求馀经。师曰：“昨经不读，今复求耶！”对曰：“即已ウ诵。”师虽异之，而未信也。复与《成具光明经》一卷，可减万言，赍之如初，暮复还师。师执经覆之，不差一字。师大惊嗟，敬而异之。後为受具戒，恣其游方。至邺，入中寺，遇佛图澄。澄见而嗟叹，与语终日。众见其形望不称，咸共轻怪。澄曰：“此人远识，非尔俦也。”
　　
　　初，经出已久，而旧译时谬，致使深义隐没未通。每至讲说，唯叙大意，转读而已。安穷览经典，钅句深致远。其所注《般若》、《道行》、《密迹》、《安般》诸经，并寻文比句，为起尽之义，及《析疑》、《甄解》，凡二十二卷。序致渊富，妙尽玄旨。条贯既叙，文理会通，经义克明，自安始也。
　　
　　又自汉暨晋，经来稍多，而传经之人，名字弗记。後人追寻，莫测年代。安乃总集名目，表其时人，铨品新旧，撰为经录。众经有据，实由其功。
　　
　　四方学士，竞往师之，受业弟子法汰、慧远等五百馀人。及石氏之乱，乃谓其众曰：“今天灾旱蝗，寇贼纵横，聚则不立，散则不可。”遂率众入王屋女机山。顷之，复渡河依陆浑，山栖木食修学。俄而慕容俊逼陆浑，遂南投襄阳。行至新野，复议曰：“今遭凶年，不依国主则法事难立。又教化之体，宜令广布。”咸曰：“随法师教！”乃令法汰诣扬州，曰：“彼多君子，好尚风流。”法和入蜀，“山水可以修闲”。安与弟子慧远等五百馀人渡河，夜行值雷雨，乘电光而进。前得人家，见门裹有一双马昂，昂间悬一马篼，可容一斛。安便呼林伯升。主人惊出，果姓林，名伯升。谓是神人，厚相礼接。既而弟子问何以知其姓字？安曰：“两木为林，篼容百升也。”遂住襄阳。
　　
　　习凿齿闻而诣之。既坐而称曰：“四海习凿齿。”安曰：“乐天释道安。”时人咸以为名答。凿齿尝饷安梨数十枚。正值讲坐，便手自割分，梨尽人遍，无参差者。高平郗超遣使遗米千石，修书累纸，深致殷勤。安答书曰：“损米弥觉有待之为烦！”凿齿与谢安书曰：“来此见释道安，故是远胜，非常道士。师徒数百，斋讲不。无变化会术可以惑常人之耳目，无重威大势可以整群小之参差，而师徒肃肃，自相尊敬，洋洋济济，乃是吾由来所未见。其人理怀简衷，多所博涉，内外群书，略皆遍观，阴阳算数，亦皆能通。佛经故最是所长，作义乃似法兰、法祖辈，统以大无，不肯稍齐物等智，在方中驰骋也。恨不使足下见之！其亦每言思得一见足下。”其为时贤所重如此。
　　
　　安在樊沔十五载，每岁常再遍讲《放光经》，未尝废阙。桓冲要出江陵，朱序西镇，复请还襄阳。苻坚素闻其声，每云：“襄阳有释道安是名器，方欲致之，以辅朕躬。”後坚攻襄阳，安与朱序俱获於坚。坚谓仆射权翼曰：“朕以十万之师取襄阳，唯得一人半。”翼曰：“谁耶？”坚曰：“安公一人，习凿齿半人也。”既至，住长安城内五重寺，僧众数千人，大弘法化。
　　
　　初魏晋沙门依师为姓，故姓名不同。安以为大师之本，莫尊释迦，乃以释命氏。後获《增一阿含经》，果称四河入海，无复河名；四姓为沙门，皆称释种。既悬与经符，遂为後式焉。安外涉群书，善为文章。长安中衣冠子弟为诗赋者，皆依附致誉。与学士杨弘仲论《诗风雅》，皆有理致。
　　
