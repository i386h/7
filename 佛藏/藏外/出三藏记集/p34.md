<!-- { "loadSidebar": true } -->
　　释和尚昔在关中，令鸠摩罗跋提出此经。其人不闲晋语，以偈本难译，遂隐而不传。至於断章，直云修妒路。及见提婆，乃知有此偈。以偈检前所出，又多首尾隐没，互相涉入，译人所不能传者彬彬然，是以劝令更出。以晋泰元十六年，岁在单阏，贞于重光。其年冬，於浔阳南山精舍，提婆自执胡经，先诵本文，然後乃译为晋语，比丘道慈笔受。至来年秋，复重与提婆校正，以为定本。时众僧上座竺僧根、支僧纯等八十人，地主江州刺史王凝之，优婆塞西阳太守任固之为檀越，并共劝佐而兴立焉。
　　
　　○阿毗昙心序第十一
　　
　　△释慧远法师
　　
　　《阿毗昙心》者，三藏之要颂，咏歌之微言，管统众经，领其宗会，故作者以心为名焉。有出家开士，字曰法胜，渊识远鉴，探深研机，龙潜赫泽，独有其明。其人以为《阿毗昙经》源流广大，难卒寻究，非赡智宏才，莫能毕综，是以探其幽致，别撰斯部。始自《界品》，讫于《问论》，凡二百五十偈，以为要解，号之曰心。其颂声也，拟象天乐，若云自发，仪形群品，触物有寄。若乃一吟一咏，状鸟步兽行也；一弄一引，类乎物情也。情与类迁，则声随九变而成歌；气与数合，则音协律吕而俱作。拊之金石，则百兽率舞；奏之管弦，则人神同感。斯乃穷音声之妙会，极自然之众趣，不可胜言者矣。
　　
　　又其为经，标偈以立本，述本以广义。先弘内以明外，譬由根而寻条，可谓美发於中，畅於四肢者也。发中之道，要有三焉：一谓显法相以明本，二谓定己性於自然，三谓心法之生，必俱游而同感。俱游必同於感，则照数会之相因；己性定於自然，则达至当之有极；法相显於真境，则知迷情之可反。心本明於三观，则睹玄路之可游。然後练神达思，水镜六府，洗心净慧，拟迹圣门。寻相因之数，即有以悟无，推至当之极，每动而入微矣。
　　
　　宾沙门僧伽提婆，少玩兹文，味之弥久，兼宗匠本，正关入神，要其人情悟所参，亦已涉其津矣。会遇来游，因请令译。提婆乃手执胡本，口宣晋言。临文诫惧，一章三复。远亦宝而重之，敬慎无违。然方言殊韵，难以曲尽，傥或失当，俟之来贤，幸诸明哲，正其大谬。
　　
　　晋太元十六年出。
　　
　　○三法度经序第十二
　　
　　△释慧远法师
　　
　　《三法度经》者，盖出《四阿含》。《四阿含》则三藏之契经，十二部之渊府也。以三法为统，以觉法为道。开而当名，变而弥广。法虽三焉，而类无不尽，觉虽一焉，而智无不周。观诸法而会其要，辩众流而同其源。斯乃始涉之鸿渐，旧学之华苑也。
　　
　　有应真大人，厥号山贤，恬思闲宇，智周变通。感达识之先觉，愍後蒙之未悟，故撰此三法，因而名云。自《德品》暨于《所依》，凡三章九真度，斯其所作也。其後有大乘居士，字僧伽先，以为山贤所集，虽辞旨高简，然其文犹隐，故仍前人章句，为之训传。演散本文，以广其义，显发事类，以弘其美，幽赞之功，於斯乃尽。自兹而後，道光于世，其教行焉。於是振锡趣足者，仰玄风而高蹈；禅思入微者，挹清流而洗心。高座谈对之士，拟之而後言；博识渊有之宾，由之而赡闻也。
　　
　　有游方沙门，出自宾，姓瞿昙氏，字僧伽提婆。昔在本国，预闻斯道，雅玩神趣，怀佩以游。其人虽不亲承二贤之音旨，而讽味三藏之遗言，志在分德，诲人不倦，每至讲论，嗟咏有馀。远与同集，劝令宣译。提婆於是自执胡经，转为晋言，虽音不曲尽，而文不害意，依实去华，务存其本。自昔汉兴，逮及有晋，道俗名贤，并参怀圣典，其中弘通佛教者，传译甚众。或文过其意，或理胜其辞，以此考彼，殆兼先典。後来贤哲。若能参通晋胡，善译方言，幸复详其大归，以裁厥中焉。
　　
　　○三法度经记第十三
　　
　　△出经後记
　　
　　比丘释僧伽先，志愿大乘，学三藏摩诃な耶伽兰，兼通一切书。记此《三法度》，三品九真度，撰说出此经。持此福佑一切众生，令从苦得安，见谛解脱。
　　
　　八犍度阿毗昙根犍度後别记第十四
　　
　　未详作者
　　
　　斯经序曰：“其人忘“因缘”一品，故阙文焉。”近自宾沙门昙摩卑ウ之，来经蜜川，僧伽婆译出此品，八犍度文具也。而卑云八犍度是体耳，别有六足，可自百万言。卑诵二足，今无译可出，慨恨良深。泰元十五年正月十九日，於扬州瓦官佛图记。
　　
　　○な婆沙序第十五（十四卷者。）
　　
　　△释道安法师
　　
　　阿难所出十二部经，於九十日中佛意三昧之所传也。其後别其迳，至小乘法为《四阿含》，阿难之功於斯而已。迦旃延子撮其要行，引经训释，为《阿毗昙》四十四品，要约婉显，外国重之。优波离裁之所由为毗尼，与《阿毗昙》、《四阿含》并为三藏，身毒甚珍，未坠於地也。其後昙摩多罗刹集《修行》，亦大行於世也。又有三罗汉：一名尸陀尼，二名达悉，三名な罗尼，撰《な婆沙》，广引圣证，言辄据古，释《阿毗昙》焉。其所引据，皆是大士真人，佛印印者也。达悉迷而近烦，な罗要而近略，尸陀最折中焉。其在身毒，登无畏座，僧中唱言，何莫由斯道也。其经犹大海与，深广浩汗，千宝出焉；犹昆岳与，嵬峨幽蔼，百珍之薮，资生之徒，於焉斯在。兹经如是，何求而不有乎？
　　
　　有秘书郎赵政文业者，好古索隐之士也。常闻外国尤重此经，思存想见，然乃在昆岳之右，艽野之西，眇尔绝域，末由也已。会建元十九年，宾沙门僧伽跋澄讽诵此经，四十二处，是尸陀尼所撰者也。来至长巡，赵郎饥虚在往，求令出焉。其国沙门昙无难提笔受为梵文，弗图罗刹译传，敏智笔受为此秦言，赵郎正义起尽。自四月出，至八月二十九日乃讫。胡本一万一千七百五十二首户，长五字也，凡三十七万六千六十四言也。秦语为十六万五千九百七十五字。经本甚多，其人忘失。唯四十事，是释《阿毗昙》十门之本，而分十五事为小品回著前，以二十五事为大品而著後。此大小二品，全无所损。其後二处是忘失之遗者，令第而次之。
　　
　　赵郎谓译人曰：“《尔雅》有《释古》、《释言》者，明古今不同也。昔来出经者，多嫌胡言方质，而改适今俗，此政所不取也。何者？传胡为秦，以不闲方言，求知辞趣耳，何嫌文质？文质是时，幸勿易之，经之巧质，有自来矣。唯传事不尽，乃译人之咎耳。”众咸称善。斯真实言也。遂案本而传，不令有损言游字，时改倒句，馀尽实录也。余欣秦土忽有此经，挈海移岳，奄在兹域，载玩载咏，欲疲不能，遂佐对校，一月四日，然後乃知大方之家富，昔见之至狭也。恨八九之年，方其牖耳。愿欲求如意珠者，必牢装强伴，勿令不周沧海之实者也。
　　
　　○毗婆沙经序第十六（六十卷者。）
　　
　　△释道延作
　　
　　《毗婆沙》者，盖是三藏之指归，九部之司南。司南既准，则群迷革正；指归既定，则邪轮辍驾。自释迦迁晖，六百馀载，时北天竺有五百应真，以为灵烛久潜，神炬落耀，含生昏丧，重梦方始。虽法胜、迦旃延撰《阿毗昙》以拯颓运，而後进之贤寻其宗致，儒墨竞构，是非纷然。故乃澄神玄观，搜简法相，造《毗婆沙》，抑止众说。或即其殊辩，或标之铨评，理致渊旷，文蹄艳博。使西域胜达之士，莫不资之以镜心，鉴之以朗识。
　　
　　而溟澜潜渍，将洽殊方，然理不虚运，弘之由人。大沮渠河西王者，天怀遐廓，标诚冲寄。虽迹缠纷务，而神栖玄境，用能丘壑廊庙，馆第林野。是使渊叟投竿，岩逸来廷，息心升堂，玄客入室。诚诣既著，理感不期。有沙门道泰，才敏自天，冲气疏朗，博关奇趣，远参异言。往以汉土方等既备，幽宗粗畅，其所未练，唯三藏九部。故杖策冒，爰至葱西。综揽梵文，义承高旨。并获其梵本十万馀偈。既达凉境，王即欲令宣译。然惧寰中之固，将或未尽，所以侧席虚襟，企瞩明胜。
　　
　　时有天竺沙门浮陀跋摩，周流敷化，会至凉境。其人开悟渊博，神怀深邃，研味钻仰，逾不可测。遂以乙丑之岁四月中旬，於凉城内苑闲豫宫寺，请令传译。理味沙门智嵩、道朗等三百馀人，考文祥义，务存本旨，除烦即实，质而不野。王亲屡回御驾，陶其幽趣，使辩证理诣，片言有寄。至丁卯岁七月上旬都讫，通一百卷。会凉城覆没，沦湮遐境，所出经本，零落殆尽。今凉王信向发中，深探幽趣，故每至新异，忄希仰奇闻。其年岁首，更写已出本六十卷，令送至宋台，宣布未闻。庶令日新之美，敞於当时；福祚之兴，垂于来叶。延以微缘，得参听末。欣遇之诚，窃不自默，粗列时事，以贻来哲。
　　
　　○杂阿毗昙心序第十七
　　
　　△未详作者
　　
　　如来泥洹数百年後，有尊者法胜，於佛所说经藏之中，抄集事要为二百五十偈，号《阿毗昙心》。其後复有尊者达摩多罗，览其所制，以为文体不足，理有所遗，乃更搜采众经，复为三百五十偈，补其所阙，号曰《杂心》。新旧偈本凡有六百，篇第之数，则有十一品。篇号仍旧为称，唯有《择品》一品全异於先。尊者多罗复即自广引诸论，敷演其义，事无不列，列无不辩，微言玄旨，於是昭著。自兹之後，道隆於世，涉学之士，莫不宝之，以为美谈。
　　
　　於宋元嘉三年，徐州刺史太原王仲德请外国沙门伊叶波罗於彭城出之。《择品》之半及《论品》一品，有缘事起，不得出竟。至元嘉八年，复有天竺法师名求那跋摩，得斯陀含道，善练兹经，来游扬都，更从校定，谘详大义。余不以ウ短，厕在二集之末，辄记所闻，以训章句，庶於览者，有过半之益耳。
　　
　　○後出杂心序第十八
　　
　　△焦镜法师
　　
　　昔如来泥洹之後，於秦汉之间，有尊者法胜造《阿毗昙心》本，凡有二百五十偈，以为十品。後至晋中兴之世，复有尊者达摩多罗，更增三百五十偈，以为十一品，号曰《杂心》。十品篇目仍旧为名，唯别立《择品》篇以为异耳。位序品次，依四谛为义：《界品》直说法相，以拟苦谛；《行》、《业》、《使》三品多论生死之本，以拟集谛；《贤圣》所说断结证灭之义，以拟灭谛；《智》、《定》二品多说无漏之道，以拟道谛。自後诸品，杂明上事，更无别体也。
　　
