<!-- { "loadSidebar": true } -->
　　释宝云，未详其氏族，传云凉州人也。弱年出家，精勤有学行。志韵刚洁，不偶於世，故少以直方纯素为名。而求法恳恻，忘身徇道，誓欲躬睹灵迹，广寻群经。遂以晋隆安之初，远适西域。与法显、智严先後相随，涉履流沙，登逾雪岭，勤苦艰危，不以为难，遂历于阗、天竺诸国，备睹灵异。乃经罗刹之野，闻天鼓之音，释迦影迹，多所瞻礼。云在外域，遍学胡书，天竺诸国音字诂训，悉皆贯练。後还长安，随禅师佛驮跋陀罗受业，修道禅门，孜孜不怠。俄而禅师横为秦僧所摈，徒众悉同其咎，云亦奔散。会庐山释慧远解其摈事，共归扬州，安止道场寺。僧众以云志力坚猛，弘道绝域，莫不披衿谘问，敬而爱焉。
　　
　　云译出《新无量寿》，晚出诸经，多云所译。常手执胡本，口宣晋语，华戎兼通，音训允正。云之所定，众咸信服。初，关中沙门竺佛念善於宣译，於苻、姚二世，显出众经。江左译梵，莫逾於云。故於晋、宋之际，弘通法藏，沙门慧观等咸友而善之。云性好幽居，以保闲寂。遂适六合山寺，译出《佛所行赞经》。山多荒民，俗好草窃，云说法教诱，多有改恶，礼事供养，十室而八九。顷之，道场慧观临卒，请云还都，总理寺任。云不得已而还。居岁馀，复还六合。以元嘉二十六年卒，春秋七十馀。其所造外国，别有记传。徵士豫章雷次宗为其传序。
　　
　　○智猛法师传第九
　　
　　释智猛，雍州京兆郡新丰县人也。禀性端明，砺行清白。少袭法服，修业专至，讽诵之声，以夜续昼。每见外国道人说释迦遗迹，又闻方等众经布在西域，常慨然有感，驰心遐外，以为万里咫尺，千载可追也。遂以伪秦弘始六年，戊辰之岁，招结同志沙门十有五人，发迹长安。渡河顺谷三十六渡，至凉州城。既而西出阳关，入流沙，二千馀里，地无水草，路绝行人。冬则严厉，夏则瘴热。人死，聚骨以标行路。橐负粮，理极辛阻。遂历鄯鄯、龟兹、于阗诸国，备观风俗。
　　
　　从于阗西南行二千里，始登葱岭，而同侣九人退还。猛遂与馀伴进行千七百馀里，至波沦国。三度雪山，冰崖皓然，百千馀仞，飞ㄌ为桥，乘虚而过，窥不见底，仰不见天，寒气惨酷，影战魂栗。汉之张骞、甘英所不至也。
　　
　　复南行千里，至宾国，再渡辛头河，雪山壁立，转甚於前。下多瘴气，恶鬼继路，行者多死。猛诚心冥彻，履险能济。既至宾城，恒有五百罗汉住此国中，而常往反阿耨达池。有大德罗汉见猛至止，欢喜赞叹。猛谘问方土，为说四天下事，具在其传。猛先於奇沙国见佛文石唾壶，又於此国见佛钵，光色紫绀，四边灿然。猛花香供养，顶戴发愿：“钵若有应，能轻能重。”既而转重，力遂不堪，及下案时，复不觉重。其道心所应如此。
　　
　　复西南行千三百里，至迦惟罗卫国，见佛发、佛牙及肉髻骨，佛影、佛迹，炳然具在。又睹泥洹坚固之林，降魔菩提之树。猛喜心内充，设供一日，兼以宝盖大衣，覆降魔像。其所游践，究观灵变，天梯龙池之事，不可胜数。
　　
　　後至华氏城，是阿育王旧都。有大智婆罗门，名罗阅宗，举族弘法，王所钦重。造纯银塔高三丈，沙门法显先於其家已得六卷《泥洹》。及见猛，问云：“秦地有大乘学不？”答曰：“悉大乘学。”罗阅惊叹曰：“希有希有，将非菩萨往化耶！”猛就其家得《泥洹》胡本一部，又寻得《摩诃僧律》一部，及馀经胡本，誓愿流通。
　　
　　於是便反，以甲子岁发天竺，同行四僧於路无常，唯猛与昙纂俱还於凉州。译出《泥洹》本，得二十卷。以元嘉十四年入蜀，十六年七月七日於钟山定林寺造传。猛以元嘉末卒。
　　
　　○法勇法师传第十
　　
　　释法勇者，胡言昙无竭，本姓李氏，幽州黄龙国人也。幼为沙弥，便修苦行，持戒讽经，为师僧所敬异。尝闻沙门法显、宝云诸僧躬践佛国，慨然有忘身之誓。遂以宋永初之元，招集同志沙门僧猛、昙朗之徒二十有五人，共赍幡盖供养之具，发迹北土，远适西方。
　　
　　初至河南国，仍出海西郡，进入流沙。到高昌郡，经历龟兹、沙勒诸国，前登葱岭雪山。栈路险恶，驴驼不通，层冰峨峨，绝无草木，山多瘴气，下有大江，浚急如箭。於东西两山之胁，系索为桥，相去五里，十人一过。到彼岸已，举烟为帜，後人见烟，知前已度，方得更进若久不见烟，则知暴风吹索，人堕江中。行葱岭三日方过。复上雪山，悬崖壁立，无安足处，石壁皆有故弋孔，处处相对。人各执四弋，先拔下弋，手攀上弋，展转相代。三日方过，乃到平地相待，料检同侣，失十二人。
　　
　　进至宾国，礼拜佛钵。停岁馀，学胡书竟，便解胡语。求得《观世音受记经》梵文一部。无竭同行沙门馀十三人，西行到新头那提河，汉言师子口。缘河西入月氏国，礼拜佛肉髻骨，及睹自沸水船。後至檀特山南石留寺，住僧三百人，杂三乘学。无竭便停此寺，受具足戒。天竺沙门佛陀多罗，齐言佛救，彼方众僧云其已得道果。无竭请为和上，汉沙门志定为阿梨。於寺夏坐三月日。
　　
　　复北行至中天竺，旷绝之处，常赍石蜜为粮。其同八人路亡，五人俱行，屡经危棘。无竭所赍《观世音经》，常专心系念。进涉舍卫国，中野逢山象一群，无竭称名归命，即有师子从林中出，象惊怖奔走。後渡恒河，复值野牛一群鸣吼而来，将欲害人。无竭归命如初，寻有大鹫飞来，野牛惊散，遂得免害。其诚心所感，在克济，皆此类也。後於南天竺，随舶泛海达广州，所历事迹，别有记传。其所译出《观世音受记经》，今传于京师。後不知所终。
　　
