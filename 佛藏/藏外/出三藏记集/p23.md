<!-- { "loadSidebar": true } -->
　　般若波罗蜜者，成无上正。真道之根也。正者，等也，不二入也。等道有三义焉：法身也，如也，真际也。故其为经也，以如为首，以法身为宗也。如者，尔也，本末等尔，无能令不尔也。佛之兴灭，绵绵常存，悠然无寄，故曰如也。法身者，一也，常净也。有无均净，未始有名，故於戒则无戒无犯，在定则无定无乱，处智则无智无愚，泯尔都忘，二三尽息，皎然不缁，故曰净也，常道也。真际者，无所著也，泊然不动，湛尔玄齐，无为也，无不为也。万法有为，而此法渊默，故曰无所有者，是法之真也。由是其经万行两废，触章辄无也。何者？痴则无往而非徼，终日言尽物也，故为八万四千尘垢门也。慧则无往而非妙，终日言尽道也，故为八万四千度无极也。所谓执大净而万行正，正而不害，妙乎大也。
　　
　　凡论般若，推诸病之疆服者，理彻者也。寻众药之封域者，断迹者也。高谈其辙迹者，失其所以指南也。其所以指南者，若《假号章》之不住，《五通品》之贡高，是其涉百辟而不失午者也。宜精理其辙迹，又思存其所指，则始可与言智已矣。何者？诸五阴至萨云若，则是菩萨来往所现法慧，可道之道也。诸一相无相，则是菩萨来往所现真慧，明乎常道也。可道，故後章或曰世俗，或曰说已也。常道，则或曰无为，或曰复说也。此两者同谓之智，而不可相无也。斯乃转法轮之目要，般若波罗蜜之常例也。
　　
　　○须真天子经记第五
　　
　　△未详作者
　　
　　《须真天子经》，太始二年十一月八日於长安青门内白马寺中，天竺菩萨昙摩罗察口授出之。时传言者安文惠、帛元信，手受者聂承远、张玄伯、孙休达。十二月三十日未时讫。
　　
　　○普曜经记第六
　　
　　△未详作者
　　
　　《普曜经》，永嘉二年，太岁在戊辰，五月，本齐菩萨沙门法护在天水寺手执胡本，口宣晋言。时笔受者沙门康殊、帛法炬。
　　
　　○贤劫经记第七
　　
　　△未详作者
　　
　　《贤劫经》，永康元年七月二十一日，月支菩萨竺法护从宾沙门得是《贤劫三昧》，手执口宣。时竺法友从洛寄来。笔受者赵文龙。使其功德福流十方，普遂蒙恩，离於罪盖。其是经者，次见千佛，稽首道化，受菩萨决，致无生忍，至一切法。十方亦尔。
　　
　　○般舟三昧经记第八
　　
　　△未详作者
　　
　　《般舟三昧经》，光和二年十月八日，天竺菩萨竺朔佛於洛阳出。菩萨法护。时传言者月支菩萨支谶，授与河南洛阳孟福字元士，随侍菩萨张莲字少安笔受。令後普著。在建安十三年於佛寺中校定，悉具足。後有写者，皆得南无佛。又言，建安三年，岁在戊子，八月八日於许昌寺校定。
　　
　　○首楞严三昧经注序第九
　　
　　△未详作者
　　
　　首楞严三昧者，晋曰“勇猛伏定意”也。谓十住之人，志当而功显，不为而务成。盖勇猛伏之名，生於希尚者耳。虽功高天下，岂系其名哉。直以忘宗而称立，遗称故名贵，训三千，敷典诰，群生瞻之而弗及，钻之而莫喻，自非奇致超玄，胡可以应乎？圣录所谓勇猛者，诚哉难阶也。定意者，谓迹绝仁智，有无兼忘，虽复寂以应感，惠泽仓生，何尝不通以仁智，照以玄宗。所以寂者，未可得而分也，故其篇云，悉遍诸国亦无所分，而於法身不坏也。谓虽从感若流，身充宇宙，岂有为之者哉！谓化者以不化为宗，作者以不作为主，为主其自忘焉。像可分哉，若至理之可分，斯非至极也。可分则有亏，斯成则有散。所谓为法身者，绝成亏，遗合散，灵鉴与玄风齐踪，员神与太阳俱畅。其明不分，万类殊观，法身全济，非亦宜乎？故曰不分无所坏也。
　　
　　首楞严者，冲风冠乎知丧，洪绪在於忘言，微旨尽於七住，外迹显乎三权。洞重玄之极奥，耀八特之化筌。插高木之玄标，建十准以伺能，玩妙旨以调习，既习释而知玄。遗慈故慈洽，弃照而照弘也。故有陶化育物，绍以经纶，自非领略玄宗，深达奇趣，岂云究之哉！沙门支道林者，道心冥乎上世，神悟发於天然。俊朗明彻，玄映色空，启于往数，位叙三乘。余时复畴谘，豫闻其一，敢以不敏，系于句末。想望来贤，助删定焉。（安公《经录》云，中平二年十二月八日支谶所出。其经首略“如是我闻”，唯称佛在王舍城灵鸟顶山中。）
　　
　　合首楞严经记第十（胡文同，晋音“勇伏定意”。支敏度三经谢敷合注，共四卷。）
　　
　　此经本有记云，支谶所译出。谶，月支人也。汉桓灵之世来在中国。其博学渊妙，才思测微，凡所出经，类多深玄，贵尚实中，不存文饰。今之《小品》、《阿贳》、《屯真》、《般舟》，悉谶所出也。
　　
　　又有支越字恭明，亦月支人也。其父亦汉灵帝之世来献中国。越在汉生，似不及见谶也。又支亮字纪明，资学於谶，故越得受业於亮焉。越才学深彻，内外备通，以季世尚文，时好简略，故其出经，颇从文。然其属辞析理，文而不越，约而义显，真可谓深入者也。以汉末沸乱，南度奔吴，从黄武至建兴中，所出诸经凡数十卷，自有别传记录。亦云出此经，今不见复有异本也。然此《首楞严》自有小不同，辞有丰约，文有晋胡，较而寻之要不足以为异人别出也。恐是越嫌谶所译者辞质多胡音，所异者，删而定之；其所同者，述而不改。二家各有记录耳。此一本於诸本中辞最省便，又少胡音，遍行於世，即越所定者也。
　　
　　至大晋之初，有沙门支法护，白衣竺叔兰，并更译此经，求之於义，互相发明。
　　
　　披寻三部，劳而难兼，欲令学者即得其对，令以越所定者为母，护所出为子，兰所译者系之，其所无者辄於其位记而别之。或有文义皆同，或有义同而文有小小增减，不足重书者，亦混以为同。虽无益於大趣，分部章句，差见可耳。
　　
　　《勇伏定记》曰：“元康元年四月九日，敦煌菩萨支法护手执胡经，口出《首楞严三昧》，聂承远笔受。愿令四辈揽综奉宣，观异同意。”
　　
　　○首楞严经後记第十一
　　
　　△未详作者
　　
　　咸安三年，岁在癸酉，凉州刺史张天锡在州出此《首楞严经》。于时有月支优婆塞支施仑手执胡本。支博综众经，於方等三昧特善，其志业大乘学也。出《首楞严》、《须赖》、《上金光首》、《如幻三昧》，时在凉州，州内正听堂湛露轩下集。时译者龟兹王世子制延善晋胡音。延博解群籍，内外兼综。受者常侍西海赵氵肃、会水令马亦、内侍来恭政，此三人皆是俊德，有心道德。时在坐沙门释慧常、释进行。凉州自属辞。辞旨如本，不加文饰，饰近俗，质近道，文质兼唯圣有之耳。
　　
　　○新出首楞严经序第十二
　　
　　△释弘充
　　
　　首楞严三昧者，盖神通之龙津，圣德之渊府也。妙物希微，非器像所表；幽玄冥湛，岂情言所议。冠九位以虚升，果万行而圆就，量种智以穷贤，绝殆庶而静统。用能灵台十地，扃法云；罔象环中，神图自外。然心虽澄一，应无不周，定必凝泊，在感斯至。故明宗本则三达同寂，论善救则六度弥纶，辩威效则强魔忄习沦，语众变则百亿星繁。至乃徵号龙上，晦迹尘光，像告诸乘，有尽无灭。斯皆参定之冥功，成能之显事，权济之枢纲，勇伏之宏要矣。
　　
　　罗什法师弱龄言道，思通法门。昔纡步关右，译出此经。自云布已来，竞辰而衍。中兴启运，世道载昌，宣传之盛，日月弥懋。太宰江夏王该综群籍，讨论渊敏，每鉴兹卷，特深远情。充以管昧，尝厕玄肆，预遭先匠，启训音轨，参听儒纬，仿佛文意。以皇宋大明二年，岁次奄茂，於法言精舍略为注解，庶勉不习之传，敢慕我闻之义。如必纰谬，以俟君子。
　　
　　○法句经序第十三
　　
　　△未详作者
　　
　　昙钵偈者，众经之要义。昙之言法，钵者句也。而《法句经》别有数部，有九百偈，或七百偈及五百偈。偈者结语，犹诗颂也。是佛见事而作，非一时言，各有本末，布在众经。佛一切智，厥性大仁，愍伤天下，出兴于世，开现道义，所以解人，凡十二部经，总括其要，别有四部《阿含》。至去世後，阿难所传，卷无大小，皆称“闻如是”处佛所，究畅其说。是後五部沙门，各自钞采经中四句六句之偈，比次其义，条别为品。於十二部经靡不斟酌，无所适名，故曰《法句》。
　　
　　夫诸经为法言，《法句》者，犹法言也。近世葛氏传七百偈，偈义致深，译人出之，颇使其浑漫。唯佛难值，其文难闻。又诸佛兴，皆在天竺，天竺言语与汉异音，云其书为天书，语为天语，名物不同，传实不易。唯昔蓝调、安侯世高、都尉、弗调，译胡为汉，审得其体，斯以难继。後之传者，虽不能密，犹尚贵其实，粗得大趣。始者维难出自天竺，以黄武三年来适武昌。仆从受此五百偈本，请其同道竺将炎为译。将炎虽善天竺语，未备晓汉，其所传言，或得胡语，或以义出音，近於质直。仆初嫌其辞不雅，维难曰：“佛言‘依其义不用饰，取其法不以严’。其传经者，当令易晓，勿失厥义，是则为善。”座中咸曰：“老氏称‘美言不信，信言不美’；仲尼亦云‘书不尽言，言不尽意’。明圣人意深邃无极。今传胡义，实宜径达。”是以自竭，受译人口，因循本旨，不加文饰，译所不解，则阙不传。故有脱失，多不出者。然此虽辞朴而旨深，文约而义博，事均众经，章有本故，句有义说。其在天竺，始进业者，不学《法句》，谓之越叙。此乃始进者之鸿渐，深入者之奥藏也。可以启蒙辩惑，诱人自立，学之功微，而所苞者广，实可谓妙要者哉！昔传此时有所不出，会将炎来，更从谘问，受此偈等，重得十三品，并校往故，朋所增定，第其品目，合为一部三十九篇，大凡偈七百五十二章。庶有补益，共广闻焉。
　　
　　○阿维越致遮经记第十四（晋言《不退转法轮经》，四卷。出经後记）
　　
　　太康五年十月十四日，菩萨沙门法护於敦煌从龟兹副使羌子侯得此梵书《不退转法轮经》，口敷晋言，授沙门法乘使流布，一切咸悉闻知。
　　
　　○魔逆经记第十五
　　
　　△出经後记
　　
　　太康十年十二月二日，月支菩萨法护手执梵书，口宣晋言，聂道真笔受，於洛阳城西白马寺中始出。折显元写，使功德流布，一切蒙福度脱。
　　
　　○慧印三昧及济方等学二经序赞第十六
　　
　　△王僧孺撰
　　
