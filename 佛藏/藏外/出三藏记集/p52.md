<!-- { "loadSidebar": true } -->
　　初住龙光寺，下帷专业。隆安中，移入庐山精舍，幽栖七年，以求其志。常以为入道之要，慧解为本。故钻仰群经，斟酌杂论，万里随法，不惮远。遂与始兴慧睿、东安慧严、道场慧观，同往长安，从罗什受学。关中僧众，咸称其秀悟。义熙五年还都，因停京师，游学积年，备总经论。妙贯龙树大乘之源，兼综提婆小道之要，博以异闻，约以一致。乃喟然而叹曰：“夫象以尽意，得意则象忘；言以寄理，入理则言息。自经典东流，译人重阻，多守滞文，鲜见圆义。若忘筌取鱼，则可与言道矣！”於是校练空有，研思因果，乃立《善不受报》及《顿悟义》，笼罩旧说，妙有渊旨。而守文之徒，多生嫌嫉，与夺之声，纷然互起。
　　
　　又六卷《泥洹》先至京都，生剖析佛性，洞入幽微，乃说阿阐提人皆得成佛。于时《大涅经》未至此土，孤明光发，独见迕众。於是旧学僧党，以为背经邪说，讥忿滋甚，遂显於大众，摈而遣之。生於四众之中正容誓曰：“若我所说反於经义者，请於现身即表疠疾；若与实相不相违背者，愿舍寿之时，据师子座。”言竟，拂衣而逝。星行命舟，以元嘉七年投迹庐岳，销影岩阿，怡然自得。山中僧众，咸共敬服。俄而《大涅经》至于京都，果称阐提皆有佛性，与前所说，若合符契。生既获斯经，寻即建讲。以宋元嘉十一年冬十月庚子，於庐山精舍升于法座。神色开明，德音骏发，论议数番，穷理尽妙。观听之众，莫不悟悦，法席将毕，忽见尘尾纷然而坠，端坐正容，隐几而卒，颜色不异，似若入定。道俗嗟骇，远近悲凉。於是京邑诸僧内惭自疚，追而信服。其神鉴之至，徵瑞如此。仍葬于庐山之阜。
　　
　　初生与睿公及严、观同学齐名，故时人评曰：“生、睿发天真，严、观洼流得。慧义彭亨进，寇渊于默塞。”生及睿公独标天真之目，固已秀出群士矣。
　　
　　初沙门法显於师子国得《弥沙寒律》梵本，未及译出而亡。生以宋景平元年十一月，於龙光寺请宾律师佛大什执梵文，于阗沙门智胜为译。此律照明，盖生之功也。关中沙门僧肇始注《维摩》，世咸玩味。及生更发深旨，显畅新异，讲学之匠，咸共宪章。其所述《维摩》、《法华》、《泥洹》、《小品》诸经义疏，世皆宝焉。
　　
　　○佛念法师传第五
　　
　　竺佛念，凉州人也。弱年出家，志业坚清，外和内朗，有通敏之鉴。讽习众经，粗涉外学，其《苍》、《雅》诂训，尤所明练。少好游方，备贯风俗。家世西河，洞晓方语，毕戎音义，莫不兼解。故义学之誉虽阙，而洽闻之声甚著。
　　
　　苻坚伪建元之中，外国沙门僧伽跋澄及昙摩难提入长安，坚秘书郎赵政请跋澄出《婆须蜜经》胡本，当时名德莫能传译，众咸推念。於是澄执梵文，今译汉语，质断疑义，音字方明。昙摩难提又出《王子益坏目因缘经》，念为宣译，并作经序。至建元二十年，政复请昙摩难提出《增一阿含》及《中阿含》，於长安城内集义学沙门，请念为译，敷析研核，二载乃讫。《二含》光显，念之力也。至姚兴弘始之初，经学甚盛，念续出《菩萨璎珞》、《十住断结》及《出曜》、《胎经》、《中阴经》，於苻、姚二代，为译人之宗。自世高、支谦以後，莫逾於念。关中僧众，咸共嘉焉。後卒於长安，均匀近白黑，莫不叹惜。
　　
　　○法显法师传第六
　　
　　释法显，本姓龚，平阳武阳人也。显有三兄并龆龅而亡。其父惧祸及之，三岁便度为沙弥。居家数年，病笃欲死，因送还寺，信宿便差。不复肯归，母欲见之不能得，为立小屋於门外，以拟去来。十岁遭父忧，叔父以其母寡独不立，逼使还俗。显曰：“本不以有父而出家也。正欲远尘离俗，故入道耳。”叔父善其言，乃止。顷之母丧，至性过人。葬事既毕，仍即还寺。尝与同学数十人於田中刈稻，时有饥贼欲夺其谷，诸沙弥悉奔走，唯显独留。语贼曰：“若欲须谷，随意所取。但君等昔不布施，故此生饥贫，今复夺人，恐来世弥甚。贫道预为君忧，故相语耳！”言讫即还。贼弃谷而去。众僧数百人，莫不叹服。
　　
　　二十受大戒，志行明洁，仪轨整肃。常慨经律舛阙，誓志寻求。以晋隆安三年，与同学慧景、道整、慧应、慧嵬等发自长安，西度沙河。上无飞鸟，下无走兽，四顾茫茫，莫测所之。唯视日以准东西，人骨以标行路耳。屡有热风恶鬼，遇之必死，显任缘委命，直过险难。有顷，至葱岭。岭冬夏积雪，有恶龙吐毒，风雨沙砾，山路艰危，壁立千仞。昔有人凿石通路，傍施梯道，凡度七百馀梯。又蹑悬ㄌ过河数十馀处。仍度小雪山，遇寒风暴起，慧景噤战不能前，语显云：“吾其死矣！卿可时去，勿得俱殒。”言绝而卒。显抚之号泣曰：“本图不果，命也奈何！”复自力孤行，遂过山险。
　　
　　凡所经历三十馀国，至北天竺。未至王舍城三十馀里，有一寺，逼暮仍停。明旦，显欲诣耆崛山，寺僧谏曰：“路甚艰，且多黑师子，亟经啖人，何由可至？”显曰：“远涉数万，誓到灵鹫。宁可使积年之诚，既至而废耶？虽有难，吾不惧也！”众莫能止，乃遣两僧送之。显既至山中，日将曛夕，遂欲停宿。两僧危惧，舍之而还。显独留山中，烧香礼拜，翘感旧迹，如睹圣仪。至夜，有三黑师子来蹲显前，舐唇摇尾。显诵经不辍，一心念佛，师子乃低头下尾，伏显足前。显以手摩之，咒曰：“汝若欲相害，待我诵竟；若见试者，可便退去。”师子良久乃去。明晨还反，路穷幽深，榛木荒梗，禽兽交横，正有一迳通行而已。未至里馀，忽逢一道人，年可九十，容服粗素，而神气俊远。虽觉其韵高，而不悟是神人。须臾进前，逢一年少道人。显问：“向逢一老道人是谁耶？”答曰：“头陀弟子大迦叶也。”显方惋慨良久。既至山前，有一大石横塞室口，遂不得入。显乃流涕，致敬而去。
　　
　　又至迦施国，精舍裹有白耳龙，与众僧约，令国内丰熟，皆有信效。沙门为起龙舍，并设福食。每至夏坐讫日，龙辄化作一小蛇，两耳悉白。众咸识是龙，以铜盂盛酪，置於其中，从上座至下行之，遍乃化去。年辄一出，显亦亲见此龙。
　　
　　後至中天竺，於摩竭提巴连弗邑阿育王塔南天王寺得《摩诃僧律》，又得《萨婆多律抄》、《杂阿毗昙心》、《纟延经》、《方等泥洹》等经。显留三年，学梵书梵语，躬自书写。於是持经像，寄附商客到师子国。显同侣十馀，或留或亡，顾影唯己，常怀悲慨。忽於玉像前见商人以晋地一白团扇供养，不觉凄然下泪。停二年，复得《弥沙塞律》、《长阿含》、《杂阿含》及《杂藏》本，并汉土所无。
　　
　　既而附商人大舶还东。舶二百许人，值大暴风，舶坏水入。众人惶怖，即取杂物弃之。显恐商人弃其经像，唯一心念观世音，及归命汉土众僧。大风昼夜十三日，吹舶至岛下，治舶竟前。时阴雨晦冥，不知何之，唯任风而已。若值伏石及贼，万无一全。行九十日，达耶婆提国。停五月日，复随他商侣东趣广州。举帆月馀日，中夜忽遇大风，举舶震惧。众共议曰：“坐载此沙门，使我等狼狈，不可以一人故，令一众俱亡。”欲推弃之。法显檀越厉声呵商人曰：“汝若下此沙门，亦应下我，不尔便当见杀。汉地帝王奉佛敬僧，我至彼告王，必当罪汝！”商人相视失色，黾勉而止。既水尽粮竭，唯任风随流。忽至岸，见藜藿菜依然，知是汉地，但未测何方。即乘小舶入浦寻村，遇猎者二人，显问：“此何地耶？”猎人曰：“是青州长广郡牢山南岸。”猎人还，以告太守李嶷。嶷素敬信，忽闻沙门远至，躬迎劳。显持经像随还。
　　
　　顷之，欲南归。时刺史请留过冬，显曰：“贫道投身於不返之地，志在弘通，所期未果，不得久停。”遂南造京师，就外国禅师佛驮跋陀罗，於道场寺译出六卷《泥洹》、《摩诃僧律》、《方等泥洹经》、《纟延经》、《杂阿毗昙心》未及译者，垂有百万言。显既出《大泥洹经》，流布教化，咸使见闻。有一家失其姓名，居近杨都朱雀门，世奉正化，自写一部，读诵供养。无别经室，与杂书共屋。後风火忽起，延及其家，资物皆尽，唯《泥洹经》俨然具存，煨烬不侵，卷色无异。扬州共传，咸称神妙。後到荆州，卒于辛寺，春秋八十有二。众咸恸惜。其所闻见风俗，别有传记。
　　
　　○智严法师传第七
　　
　　释智严，不知何许人。弱冠出家，便以精勤著名，纳衣宴坐，蔬食永岁。志欲广求经法，遂周流西域。进到宾，遇禅师佛驮跋陀罗，志欲传法中国，乃竭诚要请。跋陀嘉其恳至，遂共东行。於是逾涉雪山，寒苦绝，饮冰茹木，频於危殆。绵历数载，方达关中。常依随跋陀，止於长安大寺。顷者，跋陀横为秦僧所摈，严与西来徒众并分散出关，仍憩山东精舍，坐禅诵经，力精修学。
　　
　　晋义熙十二年，宋武帝西伐长安，克捷施旆，涂出山东。时始兴公王恢从驾，游观山川，至严精舍。见其同志三僧，各坐绳床，禅思湛然。恢至，良久不觉。於是弹指，三人开眼，俄而还闭，不与交言。恢心敬其奇，访诸耆老，皆云：“此三僧隐居积年，未尝出山。”恢即启宋武，延请还都，莫肯行者。屡请恳至，二人推严随行。道怀素笃，礼事甚备。还都，即住始兴寺。严性虚静，志避嚣尘。乃於东郊之际更起精舍，即枳园寺也。
　　
　　严前还於西域，得胡本众经，未及译写。到宋元嘉四年，乃共沙门宝云译出《普耀》、《广博严净》及《四天王》凡三部经。在寺不受别请，远近道俗敬而服之。其未出家时，尝爱五戒，有所亏犯。後入道受具足，常疑不得戒，每以为惧，积年禅观，而不能自了。遂更泛海，重到天竺，谘诸明达。值罗汉比丘，具以事问罗汉。罗汉不敢判决，乃为严入定，往兜率宫谘弥勒。弥勒答称得戒。严大喜跃，於是步归。行至宾，无疾而卒，时年七十八。外国之法，得道僧无常，与凡僧别葬一处。严虽苦行绝伦，而时众未判其得道信否，欲葬凡僧之墓。抗举严丧，永不肯起，又益人众，不动如初。众咸惊怪，试改向得道墓所，於是四人舆之，行驶如风，遂得窆葬。後严弟子智羽、智达、智远从西域还，报此消息讫，俱还外国。
　　
　　○宝云法师传第八
　　
