<!-- { "loadSidebar": true } -->
出三藏记集
　　
　　南朝梁释僧佑
　　
　　●卷一
　　
　　○出三藏记集序
　　
　　夫真谛玄凝，法性虚寂，而开物导俗，非言莫津。是以不二默酬，会於义空之门；一音震辩，应乎群有之境。自我师能仁之出世也，鹿苑唱其初言，金河究其後说；契经以诱小学，方典以劝大心。妙轮区别，十二惟部，法聚总要，八万其门。至善逝晦迹，而应真结藏，始则《四含》集经，中则五部分戒，大宝斯在，含识资焉。然道由人弘，法待缘显。有道无人，虽文存而莫悟；有法无缘，虽并世而弗闻。闻法资乎时来，悟道藉於机至；机至然後理感，时来然後化通矣。
　　
　　昔周代觉兴，而灵津致隔；汉世像教，而妙典方流。法待缘显，信有徵矣。至汉末安高，宣译转明；魏初康会，注述渐畅。道由人弘，於兹验矣。自晋氏中兴，三藏弥广，外域胜宾，稠叠以总至；中原慧士，晔而秀生。提、什举其宏纲，安、远震其奥领，渭滨务逍遥之集，庐岳结般若之台。像法得人，於斯为盛。
　　
　　原夫经出西域，运流东方，提挈万里，翻转胡汉。国音各殊，故文有同异；前後重来，故显有新旧。而後之学者，鲜克研核，遂乃书写继踵，而不知经出之岁，诵说比肩，而莫测传法之人。授受之道，亦己阙矣。夫一时圣集，犹五事证经，况千载交译，宁可昧其人世哉！
　　
　　昔安法师以鸿才渊鉴，爰撰经录，订正闻见，炳然区分。自兹已来，妙典间出，皆是大乘宝海，时竞讲习。而年代人名，莫有铨贯，岁月逾迈，本源将没，後生疑惑，奚所取明？佑以庸浅，豫凭法门，翘仰玄风，誓弘大化。每至昏晓讽持，秋夏讲说，未尝不心驰庵园，影跃灵鹫。於是牵课羸恙，沿波讨源，缀其所闻，名曰《出三藏记集》。一撰缘记，二铨名录，三总经序，四述列传。缘记撰则原始之本克昭，名录铨则年代之目不坠，经序总则胜集之时足徵，列传述则伊人之风可见。并钻析内经，研镜外籍，参以前识，验以旧闻。若人代有据，则表为司南；声传未详，则文归盖阙。秉牍凝翰，志存信史，三复九思，事取实录。有证者既标，则无源者自显。庶行潦无杂於醇乳，燕石不乱於荆玉。但井识管窥，多惭博练，如有未备，请寄明哲。
　　
　　集三藏缘记第一
　　
　　十诵律五百罗汉出三藏记第二
　　
　　菩萨处胎经出八藏记第三
　　
　　胡汉译经文字音义同异记第四
　　
　　前後出经异记第五
　　
　　○集三藏缘记第一
　　
　　◇出《大智度论》
　　
　　佛於俱夷那竭国萨罗双树间般涅，卧床北首，天地震动。师子等百兽悉大哮吼，诸天人号兆，山林树木皆悉摧裂，天女人女无量百千，噢咿交涕，不能自胜。诸三学人佥然不乐，诸无学人但念诸法一切无常。唯阿难亲属爱未除，未离欲故，心没忧海，不能自出。
　　
　　尔时阿泥虑豆语阿难：“汝守佛法藏人，不应如凡人自没忧海。一切有为是无常相。又佛委付汝法，汝今愁闷，失所受事。汝当问佛：‘佛涅後，我曹云何行道？谁当作师？恶口车匿云何共住？佛经初首作何等语？’如是种种未来之事，汝当应问。”阿难闻是事，闷心小醒，得念道力。於佛卧床边，以此事问佛。佛告阿难：“若我现在，若我灭後，自依止法，不馀依止。云何比丘自依止法，不馀依止？内观身常念一心，智慧现前，勤修精进，除世间贪忧。外身内外身亦如是观，受心法念处亦复如是。是名自依止法，不依止馀。从今解脱戒经即是大师，如解脱戒经所说。身业口业应如是行。画匿比丘如梵法治。若心软伏者，应教《删陀迦旃延经》，即可得道。我三阿僧劫所集法宝藏，是初应作是说：‘如是我闻，一时，佛在某方某国土某处树林。’何以故？过去未来诸佛经初亦称是语，现在诸佛临涅时，亦教称如是语。我今涅後，经初亦称‘如是我闻’之语。”
　　
　　佛既灭度，诸大罗汉各各随意於诸山林、流泉、谷处处舍身而般涅。或有飞腾虚空雁行而去，现种种神变，令众人得信心清净而般涅。
　　
　　尔时六欲诸天乃至遍净色界诸天见是事已，各心念言：“佛日既没，禅定解脱弟子，光晚亦复灭度。是诸众生种种烦恼淫怒痴病，是法药师今疾灭度，谁当治者？无量智慧大海之中，所生弟子诸妙莲华，今复乾枯，法树摧折，法云散灭。大智象王既已逝矣，象子亦随去。法商人已去，从谁求法宝？”各共集会来诣大迦叶，作礼已，说偈赞叹。叹已，白言：“大德仁者知不？法船欲破，法城欲颓，法海欲竭，法幢欲倒，法灯欲灭，行道人渐少，恶人力转盛，当以大慈，建立佛法。”尔时迦叶心大如海，澄静不动，良久而答：“汝等善说，实如所言。世间不久，无智盲冥。”於是大迦叶默然受请。诸天礼已，忽然不现，各自还去。
　　
　　尔时迦叶思惟，云何使是三阿僧劫难得佛法久住於世？思惟已，“我知是法可得久住於世，应当结集修妒路、阿毗云、毗尼作三法藏，如是佛法可得久住，未来世人可得受行。所以者何？佛世世勤苦慈愍众生，学得是法，为人演说。我曹亦应承用佛教，宣扬开化。”迦叶作是语已，住须弥山顶，挝铜犍槌，说此偈言：
　　
　　诸佛弟子，若念於佛，当报佛恩，莫入涅。
　　
　　是犍槌音传大迦叶教，遍至三千大千世界，皆悉闻知。诸有弟子得神力者，皆来集会大迦叶所。尔时迦叶告诸会者：“佛法欲灭，佛从三阿僧劫种种苦行，慈愍众生，学得是法。佛涅已，诸弟子中知法、持法者及译法者，皆亦随般涅。法今欲灭，未来众生甚可怜愍，失智慧眼，愚痴盲冥。佛大慈悲，愍伤众生，我曹应当承顺佛教，须待结集三藏竟已，随意灭度。”诸来众会，皆受教住。
　　
　　时大迦叶选取千人，除去阿难，皆阿罗汉，得六神通，具三明智，诸禅三昧，自在出入，逆顺超越，诵读三藏，知内外经书，诸外道家十八种大经亦善读知，皆能论议，降伏异学。昔频浮娑罗王得道，八万四千官属亦各得道。是时王教敕宫中，常设饭食供养千人，阿贳王不断是法。时大迦叶思惟言：“若我等常乞食者，当有外道强来难问，废阙法事。今王舍城常设饭食，供养千人，是中可住，订法藏。”以是故选取千人，不得多取。是时大迦叶与千人俱到王舍城耆崛山中，告阿贳王：“给我等食，日日送来。今我订法藏，不得他行。”
　　
　　是中夏安居，初十五日说戒时，大迦叶即入禅定，以天眼观视，今是众中，谁有烦恼应逐出者。唯有阿难一人不尽。大迦叶从定起已，即於众中手牵阿难出，言：“今清净众结集法藏，汝结未尽，不得住此。”时阿难惭耻悲泣而自念言：“我二十五年随侍世尊，供给左右，初未曾得知是苦恼。佛实大德，慈悲含忍。”念已，白言：“我能有力，久可得道。但诸佛法，阿罗汉者，不得供给左右使令。以是义故，留残结不尽断耳。”又言：“汝更有罪，佛意不欲听女人出家，汝殷勤劝请，佛听为道。以是故，佛之正法，五百岁而衰微。是汝之罪。”阿难言：“我怜愍瞿昙弥。又三世诸佛法，皆有四众，我世尊云何独无？”又言：“佛欲涅，近俱夷城。佛时脊痛，四叠沤多罗僧敷卧。语汝言：‘我须水。’汝不供给。是汝之罪！”阿难言：“是时五百乘车截流而渡，令水浑浊。是故不取。”又言：“正使水浊，佛有大神力，能令大海浊水清净。汝何以不与？”又言：“佛问汝：‘若有人四神足好修，可住世一劫，若减一劫？’佛四神足好修第一，欲住世一劫，若减一劫，汝默然不答。如是至三，汝亦默然。汝若答佛，四神足好修，应住世一劫，若减一劫。正由汝故，令世尊早入涅。是汝之罪！”阿难言：“魔蔽我心，是故无言，非我恶心而不答佛。”迦叶又言：“汝与佛叠僧伽梨衣，以足蹈上。是汝之罪！”阿难言：“尔时大风卒起，无人助我，风吹来堕我脚下，非不恭敬蹈佛衣。”又言：“佛阴藏相，涅後以示女人，是何可耻。是汝之罪！”阿难言：“我尔时思：若诸女人见佛阴藏相者，便自羞耻女人之形，愿求男子之身，修行佛相，种福德业。故我示之，不为无耻故破戒也。”大迦叶言：“汝有六罪，应僧中悔过。”阿难言：“诺，谨随大迦叶及僧教。”是时阿难长跪合掌，偏袒右肩，即脱革屣，六罪忏。忏竟，大迦叶复於僧中手牵阿难出，语阿难言：“断汝漏尽，然後来入；残结未尽，汝勿来也！”如是语竟，便自闭门。
　　
　　尔时诸阿罗汉议言：“谁能结集法藏者？”阿泥卢豆言：“舍利弗是为第二佛，有好第子，名╂梵波提，柔软和雅，常处闲居，善知法藏。今在天上尸利沙树园中，可遣使请来。”大迦叶语下座：“汝次应僧使，到大上尸利沙树园中╂梵波提住处。到已语╂梵波提：‘大迦叶诸漏尽阿罗汉，皆会阎浮提，僧有大法事，汝可速来。’”是比丘欢喜敬诺，受僧敕命，头面礼僧，右绕三匝，如金翅鸟腾空而往。到已，礼足言：“大迦叶有语，今僧有大法事，可疾速来，观众宝聚。”是时╂梵波提心疑，语是比丘言：“僧将无斗诤事唤我耶？无有破僧者不？佛日灭度耶？”是比丘言：“宝如所言，大师世尊已灭度。”╂梵波提言：“佛灭度太疾，世间眼灭，随佛法轮大将我和尚舍利弗今在何所？”答曰：“先入涅。”╂梵波提言：“大师、法将各自别离，当可柰何！摩诃目犍连今在何所？”答言：“亦已灭度。”╂梵波提言：“佛法欲散，大人过去，众生可愍。长老阿难今何所作？”答曰：“阿难比丘忧愁啼哭，不能自喻。”╂梵波提言：“阿难懊恼，由有爱结，别离生苦。罗╂罗复云何？”答言：“得阿罗汉故，无忧无愁，但念诸法无常之相。”╂梵波提言：“难断之爱已能断故。”又言：“我失大师世尊，於是中住，亦何所为？我和尚大师复已灭度，我今不能下阎浮提。今即於此而般涅。”说此语已，即入禅定，踊在虚空。身放光明，种种神变，自心出火而烧於身。身中出水，四道流下，至大迦叶所，水中有声，说此偈言：
　　
　　╂梵波提稽首礼，妙众第一大德僧。闻佛灭度我随去，如大象去象子随。下座比丘持衣钵还僧。
　　
