<!-- { "loadSidebar": true } -->
　　护以晋武之末，隐居深山，山间地清泣，恒取澡漱。後有采薪者秽慢其侧，水俄顷而燥。护乃徘徊叹曰：“水若永竭，真无以自给，正当移去耳。”言讫而泉流满涧。其幽诚所感，皆此类也。後立寺於长安青门外，精勤行道。於是德化四布，声盖远近，僧徒千数，咸来宗奉。时有沙弥竺法乘者，八岁聪慧，依护为师。关中有甲族欲奉大法，试护道德，伪往告急，求钱二十万。护未有答。乘年十三，侍在师侧，即语客曰：“和上意已相许矣。”客退，乘曰：“观此人神色，非实求钱，将以观和上道德何如耳。”护曰：“吾亦以为然。”明日，此客率其一宗百馀口，诣护请受五戒，具谢求钱意。於是四方士庶，闻风向集，宣隆佛化，二十馀年。後值惠帝西幸长安，关中萧条，百姓流移。护与门徒避地东下，至渑池遘疾，卒，春秋七十有八。後孙兴公制《道贤论》，以天竺七僧方竹林七贤，以护比山巨源，其论云：“护公德居物宗，巨源位登论道，二公风德高远，足为流辈。”其见美後代如此。
　　
　　初护於西域得《超日明经》胡本，译出颇多繁重。时有信士聂承远，乃更详正文偈，删为二卷，今之所传经是也。承远明练有才理，笃志法务，护公出经，多参正焉。
　　
　　惠怀之际，有沙门法炬者，不知何许人。译出《楼炭经》。炬与沙门法立共出《法句喻》及《福田》二经。法立又访得胡本，别译出百馀首，未及缮写，会病而卒。寻值永嘉扰乱，湮灭不存。
　　
　　○竺叔兰传第八
　　
　　竺叔兰，本天竺人也。祖父娄陀，笃志好学，清简有节操。时国王无道，百姓思乱，有贱臣将兵，得罪惧诛，以其国豪，呼与共反。娄陀怒曰：“君出於微贱，而任居要职，不能以德报恩，而反为逆谋乎？我宁守忠而死，不反而生也！”反者惧谋泄，即杀之而作乱。娄陀子达摩尸罗，齐言法首，先在他国。其妇兄二人，并为沙门。闻父被害，国内大乱，即与二沙门奔晋，居于河南，生叔兰。叔兰幼而聪辩，从二舅谘受经法，一闻而悟，善胡汉语及书，亦兼诸文史。然性颇轻躁，游猎无度。尝单骑逐鹿，值虎堕马，折其右臂，久之乃差。後驰骋不已，母数诃谏，终不敢。为之蔬食，乃止。
　　
　　性嗜酒，饮至五六斗方畅。尝大醉卧於路傍，仍入河南郡门唤呼，吏录送河南狱。时河南尹乐广，与宾客共酣，已醉，谓兰曰：“君侨客，何以学人饮酒？”叔兰曰：“杜康酿酒，天下共饮，何问侨旧？”广又曰：“饮酒可尔，何以狂乱乎！”答曰：“民虽狂而不乱，犹府君虽醉而不狂。”广大笑。时坐客曰：“外国人那得面白？”叔兰曰：“河南人面黑尚不疑，仆面白复何怪耶！”於是宾主叹其机辩，遂释之。
　　
　　顷之，无疾暴亡，三日还苏。自说入一朱门，金银为堂，见一人，自云是其祖父，谓叔兰曰：“吾修善累年，今受此报。汝罪人，何得来耶！”时守门人以杖驱之，入竹林中，见其猎伴为鹰犬所啄啮，流血号叫，求救於叔兰。叔兰走避，数十步，值牛头人欲扌叉之，叔兰曰：“我累世佛弟子，常供二沙门，何罪见治？”牛头人答：“此虽受福，不关猎罪。”俄而见其两舅来，语牛头曰：“我等二人恒受其供，恶少善多，可得相免。”遂随道人归。既而还苏，於是改节修慈，专志经法。以晋元康元年译出《放光经》及《异维摩诘》十馀万言。既学兼胡汉，故译义精允。
　　
　　後遭母艰，三月便欲葬。有邻人告曰：“今岁月不便，可待来年。”叔兰曰：“夫生者必有一死，死者不复再生，人神异涂，理之然也。若使亡母栖灵有地，则乌鸟之心毕矣；若待来年，恐逃走无地，何暇奉营乎？”遂即葬毕。明年，石勒果作乱，寇贼纵横，因避地奔荆州。後无疾，忽告知识曰：“吾将死矣！”数日便卒。识者以为知命。
　　
　　○尸梨蜜传第九
　　
　　尸梨蜜，西域人也。时人呼之为高座。传云国王之子，当承继世，而以国让弟，ウ轨太伯。既而悟心天启，遂为沙门。蜜天资高朗，风骨迈举，直尔对之，便自卓出於物。西晋永嘉中始到此土，止建初寺。丞相王导一见而奇之，以为吾之徒也。由是名显。
　　
　　太尉庾元规、光禄周伯仁、太常谢幼、廷尉桓茂伦，皆一代名士，见之终日累叹，披衿至契。导常诣蜜，蜜解带偃伏，悟言神解。时尚书令卞望之亦与蜜致善。卞令风裁贵整，以度格物。须臾卞至，蜜乃更敛衿饰容，端坐对之。诸公於是叹其精神洒厉，皆得其所。桓廷尉曾欲为蜜作目，久之未得，有云，尸梨蜜可称卓朗。於是桓乃咨嗟绝叹，以为标题之极。
　　
　　大将军王处仲时在南夏，闻王、周诸公器重蜜，疑以为失鉴。及自见蜜，乃振欣奔至，一面便尽虔。周ダ为仆射领选，临入，过视蜜，乃抚背而叹：“若使太平世，尽得选此贤辈，真令人无恨！”俄而ダ遇害，蜜往省其孤，对坐作胡呗三契，梵响凌云。次诵咒数千言，声音高畅，颜容不变。既而挥涕扌文泪，神气自若。其哀乐废兴，皆此类也。王公尝谓蜜曰：“外国正当有君，一人而已耳。”蜜笑而答曰：“若使我如诸君，今日岂得在此。”当时以为佳言。
　　
　　蜜性高简，不学晋语。诸公与之语言，蜜因传译，然而神领意得，顿尽言前，莫不叹其自然天拔，悟得非常。蜜善持咒术，所向皆验。初江东未有咒法，蜜传出《孔雀王》诸神咒，又授弟子觅历高声梵呗，传响于今。年八十馀，咸康中卒。诸公闻之，痛惜流。宣武桓公尝云：“少见高座，称其精神渊著，当年出伦。”其为名士所叹如此。
　　
　　○僧伽跋澄传第十佛图罗刹
　　
　　僧伽跋澄，宾人也。毅然有渊懿之量。历寻名师，修习精诣，博览众典，特善数经。ウ诵《阿毗昙毗婆沙》，贯其妙旨。常浪志游方，观风弘化。苻坚之末，来入关中。先是大乘之典未广，禅数之学甚盛。既至长安，咸称法匠焉。坚秘书郎赵政字文业，博学有才章，即坚之琳、也。崇仰大法，尝闻外国宗习《阿毗昙毗婆沙》，而跋澄讽诵，乃四事礼供，请译梵文。遂共名德法师释道安集僧宣译。跋澄口诵经本，外国沙门昙摩难提笔受为梵文，佛图罗刹宜译，秦沙门敏智笔受为汉文。以伪建元十九年译出，自孟夏至仲秋方讫。
　　
　　初，跋澄又赍《婆须蜜》梵本自随，明年，赵政复请出之。跋澄乃与昙摩难提及僧伽提婆三人共执梵本，秦沙门竺佛念宣译，慧嵩笔受，安公、法和对共校定。故二经流布，传学迄今。跋澄戒德整峻，虚静离俗，关中僧众，则而象之。後不知所终。
　　
　　佛图罗刹者，不知何国人。德业纯白，该览经典，久游中土，善闲流言。其宣译梵文，见重苻世焉。
　　
　　○昙摩难提传第十一竺佛念
　　
　　昙摩难提，兜亻去勒国人也。龆岁出家，聪慧夙成。研讽经典，以专精致业。遍观三藏，ウ诵《增一》、《中阿含经》。博识洽闻，靡所不练。是以国内远近，咸共推服。少而观方，遍涉诸国。常谓弘法之体，宜宣布未闻。故远冒流沙，怀宝东游，以苻坚建元二十年至于长安。先是中土群经，未有《四含》。坚侍臣武威太守赵政，志深法藏，乃与安公共请出经。是时慕容冲已叛，起兵击坚，关中骚动。政於长安城内集义学僧写出丙经梵本，方始翻译。竺佛念传译，慧嵩笔受。自夏迄春，绵历二年方讫。具二《阿含》，凡一百卷。自经流东夏，迄于苻世，卷数之繁，唯此为广。难提学业既优，道声甚盛，坚屡礼请，厚致供施。在秦积载，後不知所终。
　　
　　竺佛念，凉州人也。志行弘美，辞才辩赡，博见多闻，雅识风俗。家世河西，通习方语。故能交译华梵，宣法关渭，苻、姚二代，常参传经，二《含》之具，盖其功也。
　　
　　○僧伽提婆传第十二
　　
　　僧伽提婆，宾国人也，姓瞿昙氏。入道修学，均匀求明师，兼通三藏，多所诵持。尤善《阿毗昙心》，洞其纤旨。常诵《三法度》，书夜嗟味，以为入道之府也。为人俊朗有深鉴，仪止温恭，务在诲人，恂恂不怠。苻氏建元中，入关宣流法化。初，安公之出《婆须蜜经》也，提婆与僧伽跋澄共执梵文。後令昙摩难提出二《阿含》，时有慕容之难，戎世建法，仓卒未练。安公先所出《阿毗昙》、《广说》、《三法度》等诸经，凡百馀万言，译人造次，未善详审，义旨句味，往往衍谬。俄而安公弃世，不及改正。後山东清平，提婆乃与冀州沙门法和，俱适洛阳。四五年间，研讲前经，居华岁积，转明汉语，方知先所出经多有乖失。法和叹恨未定，重请译改，乃更出《阿毗昙》及《广说》，先出众经，渐改定焉。
　　
　　顷之，姚兴王秦，法事甚盛。於是法和入关，而提婆度江。先是庐山慧远法师翘勤妙典，广集经藏，虚心侧度，延望远宾。闻其至止，即请入庐岳，以太元十六年，请译《阿毗昙心》及《三法度》等经。提婆乃於波若台手执胡本，口宣晋言，去华存实，务尽义本。今之所传，盖其文也。
　　
　　至隆安元年，游于京师。晋朝王公及风流名士，莫不造席致敬。时卫军东亭侯王，雅有信慧，住持正法，建立精舍，广招学众。提婆至止，即延请。仍於其舍讲《阿毗昙》。名僧毕集，提婆宗致既精，辞旨明析，振发义奥，众咸悦悟。时王、僧弥亦在听坐，後於别屋自讲。问法纲道人：“僧弥所得云何？”答曰：“大略全是，小未精核耳。”其敷演之明，易启人心如此。
　　
　　其年冬，集京都义学沙门四十馀人，更请提婆於其寺译出《中阿含》，宾沙门僧伽罗叉执胡本，提婆翻为晋言，至来夏方讫。其在关、洛、江左所出众经，垂百馀万言。历游华戎，备悉风俗。从容机警，善於谈笑，其道化声誉，莫不闻焉。未详其卒岁月。提婆或作提和，盖音讹故不同云。
　　
　　●卷十四
　　
　　鸠摩罗什传第一
　　
　　佛陀耶舍传第二
　　
　　昙无谶传第三
　　
　　佛驮跋陀传第四
　　
　　求那跋摩传第五
　　
　　僧伽跋摩传第六
　　
　　昙摩蜜多传第七
　　
　　求那跋陀罗传第八
　　
　　沮渠安阳侯传第九功德直
　　
　　求那毗地传第十
　　
　　○鸠摩罗什传第一
　　
