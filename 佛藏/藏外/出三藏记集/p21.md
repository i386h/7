<!-- { "loadSidebar": true } -->
　　夫执寂以御有，崇本以动末，有何难也！安般居十念之一，於五根则念根也。故撰《法句》者，属《唯念品》也。昔汉氏之末，有安世高者，博闻稽古，特专阿毗昙学。其所出经，禅数最悉，此经其所译也。兹乃趣道之要径，何莫由斯道也！魏初康会为之注义。义或隐而未显者，安窃不自量。敢因前人，为解其下，庶欲蚊翮以助随蓝，雾润以增巨壑也。
　　
　　○安般守意经序第四
　　
　　△谢敷作
　　
　　夫意也者，众苦之萌基，背正之元本。荒迷放荡，浪逸无涯，若狂夫之无所丽；爱恶充心，耽昏无节，若夷狄之无君。微矣哉，即之无像，寻之无朕，则毫末不足以喻其细；迅矣哉，偾乔惚，旬匝宇宙，则奔电不足以比其速。是以弹指之间九百六十转，一日一夕十三亿想。念必向报，成生死载。一身所种，滋蔓弥劫。凡在三界倒见之徒，溺丧渊流，莫能自反。正觉慈愍，开示慧路，防其终凶之源渐，塞其忿欲之微兆，为启安般之要径，泯生灭以冥寂。申道品以养恬，建十慧以入微，絷九神之逸足，防七识之洪流，故曰守意也。
　　
　　若乃制伏粗垢，拂漏结者，亦有望见贸乐之士，闭色声於视听，遏尘想以禅寂，乘静泊之祯祥，纳色天之嘉祚。然正志荒於华乐，昔习没於交逸，福田矜执而日零，毒根迭兴而罪袭。是以轮回五趣，亿劫难拔，婴罗欲网，有剧深牢。由於无慧乐定，不惟道门，使其然也。
　　
　　至於乘慧入禅，亦有三辈：或畏苦灭色，乐宿泥洹，志存自济，不务兼利者，为无著乘。或仰希妙相，仍有遣无，不建大悲，练尽缘缚者，则号缘觉。菩萨者，深达有本，畅因缘无。达本者有有自空，畅无者因缘常寂。自空故不出有以入无，常寂故不尽缘以归空。住理而有非所缚，非缚故无无所脱。苟厝心领要，触有悟理者，则不假外以静内，不因禅而成慧。故曰阿惟越致，不随四禅也。若欲尘翳心，慧不常立者，乃假以安般，息其驰想，犹农夫之净地，明镜之莹矣。然则耘耨不以为地，地净而种滋；莹非以为镜，镜净而照明。故开士行禅，非为守寂，在游心於玄冥矣。肇自发心，悲盟弘普，秉权积德，忘期安众。众虽济而莫脱，将废知而去筌矣。是谓菩萨不灭想取证也。此三乘虽同假禅静，至於建志厥初，各有攸归。故学者宜恢心宏模，植载於始也。
　　
　　汉之季世，有舍家开士安清字世高，安息国王之太子也。审荣辱之浮寄，齐死生乎一贯。遂脱屣於万乘，抱玄德而游化，演道教以发蒙，表神变以谅之。于时俊归宗，释华崇实者，若禽兽之从麟凤，鳞介之赴虬蔡矣。又博综殊俗，善众国音，传授斯经，变为晋文。其所译出百馀万言，探畅幽赜，渊玄难测。此《安般》典，其文虽约，义关众经，自浅至精，众行具举，学之先要，孰逾者乎！行者欲凝神反朴，道济无外，而不循斯法者，何异刖夫之陟太山，无翅而图升虚乎！释迦如来妙慧足於曩劫，历无数以潜化。至于众生运会，圆满千成，而犹现行六年，以为教端者，诚以镇一纷邪，莫尚兹也。由是而观，可不务欤！
　　
　　敷染习沉冥，积罪历劫，生与佛乖，弗睹神化。虽以微祚，得禀遗典，而情想系芜，道根未固。仰欣圣轨，未一暂履，夕惕战惧，焉如忄瞿。是以诚心讽诵，以钟识习，每遭明睿，辄咨凝滞。然冥宗已远，义训小殊，乃采集英彦，戢而载焉。虽粗闻大要，未悟者众。於是复率愚思，推检诸数，寻求明证，遂相继续，撰为注义。并抄撮《大安般》、《修行》诸经事相应者，引而合之，或以隐显相从，差简搜寻之烦。经道弘深，既非愚浅所能裁衷，又辞意鄙拙，万不畅一，增理秽，敢云足以阐融妙旨乎？实欲私记所识，以备遗忘而已耳。傥有览者，愿亮不逮，正其愚谬焉。
　　
　　○阴持入经序第五
　　
　　阴持入者，世之深病也。驰骋人心，变德成狂，耳聋口爽，耽醉荣宠，抱痴投冥，酸号三趣。其为病也。犹癞疾焉，入骨彻髓，良医拱手；犹癫蹶焉，来则冥然，莫有所识。大圣悼兹，痛心内发，忘身安，赴涂炭，含厚德，忍舞击。观罗密於重，止纲网于八极，洪痴不得振其翼，巨爱不得逞其足。采善心於毫芒，拔凶顽於虎口。以大寂为至乐，五音不能聋其耳矣；以无为为滋味，五味不能爽其口矣。曜形浊世，拯擢难计，陟降教终，潜沦无名。诸无著等，寻各腾逝。大弟子众深惧妙法混然废没，於是令迦叶集结，阿难所传，凡三藏焉。该罗幽廓，难度难测也。世雄授药，必因本病，病不能均，是故众经相侍乃备。非彦非圣，罔能综练。自兹以後，神通高士各为训释，或揽撰诸经以为行式。譬璎玑欤，择彼珠珍，以色相发，佩之冠之，为光为饰。喻绘事欤，调别众彩，以图晖烈。诸明睿者，所撰亦然。此经则是其数也。
　　
　　有舍家开士，出自安息，字世高。大慈流洽，播化斯土，译梵为晋，微显阐幽。其所敷宣，专务禅观，醇玄道数，深矣远矣，是经其所出也。阴入之弊，人莫知苦，是故先圣照以止观，阴结日损，成泥洹品。自非知机，其孰能与於此乎！从首至于九绝，都是四十五药也。以慧断知，入三部者，成四谛也。十二因缘讫净法部者，成四信也。其为行也，唯神矣，故不言而成；唯妙矣，故不行而至。统斯行者，则明白四达，立根得眼，成十力子，绍胄法王，奋泽大千。若取证则拔三结，住寿成道，径至应真。此乃大乘之舟戢，泥洹之关路。于斯晋土，祥观废，学徒虽兴，蔑有尽漏。何者？禅思守玄，练微入寂，在取何道，犹觇于掌。堕替斯要，而希见证，不亦难乎！
　　
　　安来近积罪，生逢百罹，戎狄孔棘，世乏圣导。潜Т晋山，孤居离众，幽处穷壑。窃览篇目，浅识独见，滞而不达，夙宵抱疑，谘诹靡质。会太阳比丘竺法济，并州道人支昙讲，陟冒寂，重尔远集。此二学士高朗博通，诲而不倦者也。遂与析畅碍，造兹注解。世不值佛，又处边国，音殊俗异，规矩不同，又以愚量圣，难以逮也。冀未践绪者，少有微补，非敢自必，析究经旨。
　　
　　○人本欲生经序第六
　　
　　△释道安
　　
　　《人本欲生经》者，照乎十二因缘而成四谛也。本者，痴也；欲者，爱也；生者，生死也。略举十二之三以为目也。人在生死，莫不浪滞於三世，飘萦於九止，绸缪於八缚者也。十二因缘於九止，则第一人亦天也。四谛所鉴，鉴乎九止；八解所正，正乎八邪。邪正则无往而不恬，止鉴则无往而不愉。无往而不愉，故能洞照傍通；无往而不恬，故能神变应会。神变应会，则不疾而速；洞照傍通，则不言而化。不言而化，故无弃人；不疾而速，故无遗物。物之不遗，人之不弃，斯禅智这由也。故经曰：“道从禅智，得近泥洹。”岂虚也哉！诚近归之要也。
　　
　　斯经似安世高译为晋言也。言古文悉，义妙理婉。睹其幽堂之美，阙庭之富者或寡矣。安每览其文，欲疲不能，所乐而玩者，三观之妙也；所思而存者，想灭之辞也。敢以馀暇，为之撮注。其义同而文别者，无所加训焉。
　　
　　○了本生死经序第七
　　
　　△释道安
　　
　　夫四信妙舆者，众佑之宝轩也，以运连缚倒见众生。凡在三界，罔弗冠痴佩行婴，舞生死而趋阴堂，揖让色味，骖惑载疑，驱驰九止者也。既则狎贤侮圣，纵其奸慝，贪剑恚，枭截玄路，群诽上要，殃祸备尝矣。世雄顾愍，深图变谋，法ユ曜於重霓，道鼓震於雷吼，寂干障乎八，慧戈陷乎三有。於是碎痴冠，决婴佩，升信车，入谛轨，则因缘息成四喜矣。故曰了本生死也。了，犹解也；本，则痴也，元也。如来指举一隅，身子伸敷高旨，引兴幽赞，美矣盛矣。
　　
　　夫计身有命，则随缘缚，谤佛毁信，若弥纶於幽室矣。夫解空无命，则成四谛，昭然立信，若日殿之丽乾矣。斯乃五十六药之崇基，渊乎盖众行之宗也。开微成务，孰先者乎！佛始得道，隆建大哀，此经则十六之一也。其在天竺，三藏圣师莫不以为教首而研几也。
　　
　　汉之季世，此经始降兹土，雅邃奥邈，少达旨归者也。魏代之初，有高士河南支恭明为作注解，探玄畅滞，真可谓入室者矣。俊哲先人，足以折中也。然童蒙之伦，犹有未悟，故仍前迹，附释未训，非苟穿凿，以紫乱朱也。傥孤居始进者，可以辩惑焉。
　　
　　○十二门经序第八
　　
　　△释道安
　　
　　十二门者，要定之目号，六双之关径也。定有三义焉：禅也，等也，空也。用疗三毒，绸缪重病。婴斯幽厄，其日深矣，贪囹恚圄，痴城至固，世人游此，犹春登台，甘处欣欣，如居华展，嬉乐自娱，莫知为苦，尝酸速祸，困惫五道。夫唯正觉，乃识其谬耳。哀倒见之苦，伤蓬流之痛，为设方便，防萌塞渐，辟兹慧定，令自氵涤，挫锐解纷，返神玄路。苟非至德，其道不凝也。
　　
　　夫邪僻之心，必有微著，是故禅法以四为差焉。贪淫囹者，荒色悖蒸，不别尊卑，浑心耽忄面，习以成狂，亡国倾身，莫不由之。虚迷空醉，不知为幻，故以死尸散落自悟，渐断微想，以至于寂，味乎无味，故曰四禅也。恚圄者，争纤芥之虚声，结沥血之重咎，恩亲绝於快心，交友腐於纵忿，含怒彻髓，不悛灭族。圣人见强梁者不得其死，故训之以等。丹心雠亲，至柔其志，受垢含苦，治之未乱，醇德邃厚，兕不措角，况人害乎？故曰四等也。愚痴城者，诽古圣，谤真谛，慢二亲，轻师传，斯病尤重矣。以慧探本，知从痴爱，分别末流，了之为惑，练心攘慝，狂病瘳矣，故曰四空也。行者禅海之深醴，溉昏迷之盛火，激空净之渊流，荡痴尘之秽垢，则皎然成大素矣。行斯三者，则知所以宰身也。所以宰身者，则知所以安神也。所以安神者，则知所以度人也。
　　
