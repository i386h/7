<!-- { "loadSidebar": true } -->
　　僧曰。若不上来伸此问。焉知明月掌中观。
　　师云。我早入荒草。子又踏蒺藜。
　　问。一尘才起。大地全收。未是衲僧极则。如何是衲僧极则事。
　　师云。老僧到遮里却不会。
　　僧曰。学人更不会。
　　师云。你不妨会得好。
　　问。不用拈槌举拂。瞬目扬眉。离却咽喉唇吻。请师速道。
　　师云。道不得。
　　僧曰。恁么则截断千古路。无人敢出头。
　　师云。是。
　　僧曰。剑阁路巇险。夜行人更多。
　　师云。转远也。
　　问。久向黄檗事作么生。
　　师云。[山*突]屼地。
　　僧曰。露柱证明。
　　师云。大众笑你。
　　问。如何是祖师西来意。
　　师云。高台无古镜。粪里有真珠。
　　问。文殊即不问。观音在什么处。
　　师云。闻鼓声么。僧礼拜。
　　师云。遮聋汉。
　　上堂云。罗汉书字。仰山白槌。禾山打鼓。清平蹈泥。四老人秖管一向婆母。不知泄漏真机。然虽泄漏真机。要且后人不知。良久。云。选佛须是英灵汉。敌祖还他师子儿。
　　上堂云。临济喝．德山棒。留与禅作人模范。归宗磨．雪峰毬。此个门庭接上流。若是黄檗即不然。也无喝。也无棒。亦不推磨。亦不辊毬。前面是案山。背后是主山。塞却你眼睛。拶破你面门。于此见得。得不退转地。尽未来际。不向他求。若见不得。醍醐上味翻成毒药。
　　上堂云。寂兮寥兮。蟾蜍皎皎下空谷。宽兮廓兮。曦光赫赫流四海。曹溪路上。剿绝人行。多子塔前。骈阗如市。直饶遮里荐得倜傥分明。未是衲僧活计。大丈夫汉须是向黑闇狱中敲枷打销。饿鬼队里放火夺浆。推倒慈氏楼。折却空王殿。灵苗瑞草和根拔。任他满地生荆棘。

　　袁州仰山行伟禅师

　　河朔人也。东京大佛寺受具。听习圆觉。微有所疑。挈囊游方。专扣祖意。至南禅师法席。六迁星序。一日扣请。寻蒙喝出。足拟跨门。顿省玄旨。出世仰山。道风大著。
　　问。如何是密密意。
　　师云。你问不密。
　　僧曰。如何是出现身。
　　师云。更添一重。
　　问。毗卢藏中有大教典。如何是教典。
　　师云。在你面前。
　　僧曰。莫秖遮便是也无。
　　师云。错。
　　僧曰。如何得不错。
　　师云。重言不当吃。
　　问。释迦掩室。净名默然。未审和尚如何说。
　　师云。少人听。
　　僧曰。唯佛与佛乃能知之。师便喝。
　　上堂云。大众会么。古今事掩不得。日用事藏不得。既藏掩不得。则日月现前。且问诸人。现前事作么生。参。
　　上堂云。大众见么。开眼则普观十方。合眼则包含万有。不开不合是何模样。还见模样么。久参高德。举处便晓。后进初机。识取模样。莫秖管贪睡。睡时眼见个什么。若道不见。与死人何别。直饶丹青处士笔头上画出青山绿水．夹竹桃花。秖是相似模样。设使石匠锥头钻出群羊走兽。也秖是似模样。若是真模样。任你处士石匠。无你下手处。诸人要见。须是著眼始得。良久。云。广则一线道。狭则一寸半。以拂子击禅床。
　　上堂云。鼓声才动。大众云臻。诸人上观。山僧下觑。上观观个什么。下觑觑个什么。良久。云。对面不相识。

　　洪州泐潭山宝峰禅院洪英禅师

　　俗姓陈氏。邵武人也。顶角自誓出家。父母不能夺志。圆具后。游历宗席。至南禅师会中。累入室。未契其旨。一日。因取经函。忽失手响声。遂有发悟。迳造方丈。陈其所解。南曰。汝乃我家英雄。具正眼者。由是禅众奔凑。
　　问。逢场作戏时如何。
　　师云。红炉爆出铁乌龟。
　　僧曰。当轩布鼓师亲击。百丈竿头事如何。
　　师云。山僧不信遮活计。僧拟议。
　　师云。不唧[口*留]汉。
　　僧礼拜起。便垂下袈裟角曰。脱衣卸甲时如何。
　　师云。喜得狼烟息。弓弰壁上悬。
　　僧却揽上袈裟云。重整衣甲时如何。
　　师云。不到乌江畔。知君未肯休。僧便喝。
　　师云。惊杀我。僧拍一拍。
　　师云。也是死中得活。
　　问。黄龙一曲师亲唱。佛寺驴脚略借看。
　　师云。脑后三斤铁。僧便喝。
　　师云。惊杀老僧。僧拍一拍。
　　师云。老僧打退鼓。僧礼拜。
　　师云。龙头蛇尾。
　　问。临济栽松即不问。百丈开田事若何。
　　师云。深著锄头。
　　僧曰。古人犹在。
　　师云。更添锄头。僧礼拜。师扣禅床一下。
　　师顾视大众云。青山重叠叠。渌水响潺潺。遂拈拄杖云。未到悬崖处。抬头子细看。卓一下。
　　上堂云。宝峰高。士罕到。岩前雪厌枯松倒。岭前岭后野猿啼。一条古路清风扫。禅德。虽然如是。且道山僧拄杖子长多少。遂拈起云。长者随长使。短者随短用。卓一下。
　　上堂。良久。顾视大众云。石门巇险铁关牢。举目重重万仞高。无角铁牛冲得破。毗卢海内作波涛。且道不涉波涛一句作么生道。良久。云。一句不遑无著问。迄今犹作野盘僧。

　　潭州大沩山怀秀禅师

　　信州贵溪人。姓应氏。仕儒族也。聪明颖悟。出世弘扬。
　　问。昔日沩山水牯牛。自从放去绝踪由。今朝幸遇师登座。未审时人何处求。
　　师云。不得犯人苗稼。
　　僧曰。头角已分。
　　师云。空把山童赠铁鞭。
　　问。莫将佛法以当人情。人情即不问。佛法请师举唱。
　　师云。不可更作人情。
　　僧曰。大哉宗匠。宛尔不同。
　　师云。徒劳赞叹。
　　问。如何是沩山境。
　　师云。凤凰展翅烟霄外。
　　僧曰。如何是境中人。
　　师云。大底大。小底小。
　　师云。佛祖心印。唯证乃知。灵山嘉会。圣众云臻。法付王臣护持。心传最上根辈。直至如今。二千余载。真风不坠。祖道联绵。幸遇　圣朝。遭逢　明世。正是王臣护法。沩山出世敷扬。且道敷扬什么法。遂拈袈裟角示众云。即此荐得。庆快平生。　皇恩佛恩一时报足。辄莫依他作解。终是尘缘。丝发未忘。结成生死。劳他河沙佛祖出来东道西说。摇唇鼓舌。今朝山僧与诸人决破。还信得及么。休去得么。如今休去便休去。若觅了时无了时。是什么说话。喝一喝。下座。

　　南岳福严慈感禅师

　　梓州杜氏子。乃让禅师宗裔也。仪相挺特。意气高闲。人所见者。莫不惊异。得法黄龙南禅师。出世于江州承天。德风大扇。励节远闻。潭帅请居岳顶大寺。潜韬密行。殊应颇多。
　　问。师唱谁家曲。宗风嗣阿谁。
　　师云。鹫峰山畔。涧水东流。
　　僧曰。毕竟黄龙之子。汾阳之孙。
　　师云。看取令行时。
　　问。人天高座说法。当途如何游戏。
　　师云。逢人举似。
　　僧曰。未审如何为人。
　　师云。买帽相头。
　　僧曰。恁么则天上有星皆拱北。人间无水不朝东。
　　师云。且莫错认。
　　僧曰。真善知识。
　　师云。遮贼。
　　上堂云。掷钵峰前。春风浩浩。湘江水里。白浪滔滔。是法无私显露。动著不然而然。邂逅指南不遇。秖管鼻孔辽天。南泉头头垂示。大颠默尔无言。毗耶长启一室。谁人敢共齐眉。咄。以拂子击禅床云。参。
　　上堂云。古佛心。秖如今。若不会。苦沉吟。秋雨微微。秋风飒飒。乍此乍彼。若为酬答。沙岸芦花。青黄交杂。禅者何依。良久。云。札。

　　湖州报本慧元禅师

　　潮州倪氏子。比试得度。游方参道。至南禅师法席。一言相契。侍奉七年。出世于苏台吴江圣寿。次迁昆山惠严城中万寿。后移报本。
　　元丰中。一日。沐浴毕。升堂。告众云。五十五年梦幻身。东西南北孰相亲。白云散尽千山外。万里秋空片月新。言毕而逝。肉身不坏。见存本院。
　　问。未离兜率。已降王宫。未出母胎。度人已毕。今日意作么生。
　　师云。守株待兔。枉用心神。
　　僧曰。向上之机蒙师指。中下之流又如何。
　　师云。秖闻人作鬼。不见鹤成仙。
　　僧曰。不因入水。争见长人。
　　师云。未问已前犹较些子。
　　问。如何是西来意。
　　师云。天轮左转。地轴右旋。
　　问。文殊请不二之门。维摩默然而对。此理如何。
　　师云。昔年座主。今日禅人。
　　问。黑白未分时如何。
　　师云。天高地厚。
　　僧曰。分后如何。
　　师云。日暖月凉。
　　僧曰。便恁么会。还得也无。
　　师云。须弥山倒卓。
　　问。如何是佛法大意。
　　师云。昨日立春今日暖。百花未绽柳先开。
　　僧曰。如何是教意。
　　师云。自家飞絮犹无定。休把长条绊别人。
　　问。诸佛不出世。达磨不西来。正当恁么时。未审来不来。
　　师云。撞著你鼻孔。
　　僧出礼拜。曰。学人有一问。和尚还答否。
　　师云。昨日答汝了也。
　　僧曰。今日作么生。
　　师云。明日来。
　　又僧出礼拜。起曰。请和尚答话。
　　师云。答话了也。
　　僧曰。再请。
　　师云。记取话头。
　　僧曰。话头道什么。
　　师云。念汝是初机。
　　师云。白云消散。红日东升。仰面看天。低头觑地。东西南北。一任观光。达磨眼睛。斗量不尽。演若何曾认影。善财不往南方。衲僧鼻孔辽天。到此一时穿却。
　　上堂云。击大法鼓。演大法义。未打鼓已前。文殊大士向诸人眉毛眼睫上出没卷舒。作大佛事。及至击动法鼓。观音菩萨又向诸人耳上转妙法轮。诸人还闻么。直饶见得闻得。早是不著便。若也真个不知。自是无枝叶。莫怨太阳春。咄。
　　上堂云。般若无知。无所不知。作么生说个无知道理。若谓杜绝视听。何异断见外道。其或忘知遗照。正是背境凡夫。诸人还知么。释迦老子终日向灯笼露柱随有道有。随无道无。虽不即于有无。亦不离于有无。如斯话会。钝致祖师。明眼衲僧辄他冷笑。且问你笑个什么。喝一喝。

　　蕲州四祖山法演禅师

　　桂州人也。受业本州永宁寺。少年受具。壮岁游方。湘楚丛林。江淮禅席。所至知识。无不异待。道契南师。他游遂息。一住四祖三十余年。行解坚密。人天景仰。
　　开堂日。上首白槌罢。师云。吽。谁敢措口。更谈何事。诸人还知么。
　　问。如何是第一义。
　　师云。双峰粗识好恶。
　　僧曰。和尚岂无方便。
　　师云。幸自可怜生。
　　僧曰。当阳一句蒙师指。谢家人本在渔船。
　　师云。放过即不可。
　　问。如何是祖师西来意。
　　师云。饥嗔饱喜。
　　问。如何是心相。
　　师云。山河大地。
　　僧曰。如何是心体。
　　师云。汝唤什么作山河大地。
