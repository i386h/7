<!-- { "loadSidebar": true } -->
　　上堂云。雷声远震。广布慈云。甘泽才晴。普天春色。柳开青眼。花吐芳容。鸟噪幽林。鱼游水面。更说迷逢远磨。大似剜肉作疮。若言法本如斯。正是天然外道。恁么说话。傍若无人。明眼衲僧。一任检点。参。

　　明州香山智度院正觉延泳禅师

　　问。祖意西来即不问。和尚家风事若何。
　　师云。眼深鼻大。
　　僧曰。学人便恁么履践时如何。
　　师云。手长袖短。
　　师云。心随境现。境逐心生。心境两忘。是个什么。拈起拄杖云。且道遮个甚处得来。若道是拄杖。瞎却汝眼。若道不是拄杖。眼在什么处。是与不是。一时拈却。且骑拄杖出三门去也。

　　明州雪窦山资圣寺法藏禅师

　　讳守卓。姓李氏。姑苏人也。依圆照禅师出家。入室投机。遂蒙印可。宗猷博达。道誉远闻。
　　问。如何是宾中主。
　　师云。进前无路。
　　僧曰。如何是主中宾。
　　师云。退不容身。
　　僧曰。如何是宾中宾师云。对面是何人。
　　僧曰。如何是主中主。
　　师云。有理无说处。
　　僧曰。宾主已蒙师指示。向上宗乘事若何。
　　师云。仰面贪看鸟。回头错应人。
　　师云。好大众。龙种上尊王佛为诸人现银色世界。琼林玉宇。刹刹交光。宝殿银城。辉辉相映。又色即是空。空即是色。色空空色休拟议。空色色空成智慧。耳闻眼见遍河沙。尽是如来真实地。不得已向诸人道。生是苦。受是业。灭可证。道可修。以四谛十二因缘知苦断集。证灭修道。
　　复云。有生可知．有业可断．有灭可证．有道可修。皆是谤佛谤法。尽同魔说。正当恁么时。且作么生会。雪窦不免与诸人说破。千峰积寒雪。万径人迹绝。坏衲拥枯槎。是说如何说。参。
　　上堂云。阳回几次到新冬。衲坏炉寒世不同。白日静驰天外影。红颜偷送耳边风。是非未起名何在。物我兼忘景自空。记取雪岩岩上语。莫教孤负主人公。咄。

　　明州启霞山崇梵院慧章禅师

　　问。如何是佛。
　　师云。你问我。
　　僧曰。如何是法。
　　师云。我答你。
　　僧曰。如何是僧。
　　师云。方袍圆顶。
　　僧曰。如何是向上事。
　　师云。且待别时。
　　僧曰。即今便请。
　　师云。蹉过也。

　　寿州资寿院圆澄岩禅师

　　问。大藏教中还有奇特事也无。
　　师云。只恐汝不信。
　　僧曰。如何即是。
　　师云。黑底是墨。黄底是纸。
　　僧曰。谢答话。
　　师云。领取钩头意。莫认定盘星。
　　师乃云。云生谷口。月满长川。樵父斫深园。渔翁钓沙岛。到遮里。便是吴道子．张僧繇。无你下手处。良久。云。归堂问取圣僧。参。
　　上堂云。乾坤肃静。海晏河清。风不鸣条。雨不破块。春生夏长。秋收冬藏。遮个是世间法。作么生是佛法。良久。云。欲得不招无间业。莫谤如来正法轮。珍重。
　　上堂。良久。云。宗乘妙诀。即今为说。山高水深。寒风凛冽。祖师西来。道个休歇。敢问诸人。作么生是休歇处。还会么。寒则围炉坐。闲余任性眠。

　　睦州广灵佛印禅师

　　讳希祖。姓周氏。处州人也。年将丱岁。便陟霜台。志学有方。慕道无废。参圆照禅师。了明己见。出世弘扬。遂彰道誉。
　　问。登法空座。演海潮音。大众寂然。愿闻举唱。
　　师云。日月光天德。山河壮帝居。
　　僧曰。恁么则得闻于未闻也。
　　师云。一人歌有道。天下乐无为。
　　问。如何是睦州境。
　　师云。越嶂远分丁字水。腊梅迟见二年花。
　　僧曰。如何是境中人。
　　师云。面带七星人不识。芒鞋高挂少知音。
　　师乃云。灵光鉴彻。物我全收。体照独存。前后自绝。由是无为变化。应量千差。托质殊分。混同一性。故我元首明哉。股肱良哉。法以时遇。道在中兴。建大法幢。作大佛事。足可称扬。所以正观绝迹。名相互分。寂听非闻。圆音普应。霜钟金鼓。主伴交参。宝殿琼台。听说斯显。六街三市。遍处庄严。陌巷康衢。寅昏佛事。圣凡交会。士庶锵锵。帝网圆融。鉴灯互照。何必南方独迈。遍扣诸门。历涉艰辛。是非未决。而今重重华藏。无尽法门。触目见成。何须拟议。然虽如是。钝致祖风。良久。云。九年少室谁知己。一句流通万古传。
　　上堂云。严陵台畔。七里龙渊。直须钓鳌钓鲸。岂止捞鰕捷蚬。随流放旷。任性漂浮。停舟月上波心。举桌风生水面。敢问大众。不触波澜作么生会。良久。云。时人只看丝纶上。不见芦花对蓼红。参。

　　东京褒亲旌德院慈济翱禅师

　　上堂云。梅花新绽。柳眼初开。雪散长空。风恬浪静。文殊性海。普贤行门。直下分明。更无余事。还会么。良久。云。莫错认。

　　越州石佛宝相寺晓通密印禅师

　　问。如何是石佛。
　　师云。头戴天。脚蹈地。
　　僧曰。向上更有事也无。
　　师云。任经霜与雪。不改旧时容。
　　师乃云。至道冲虚。万物何宰。真空绝迹。法界如如。若能对境无心。触目无非是道。良久。云。昼夜舒光照有无。痴人唤作波罗蜜。

　　湖州道场山慧印禅师

　　示众云。若论此事。如王按剑。把定乾坤。侠客纵多。谁当出手。
　　问。剑即不问。如何是此事。
　　师云。点。
　　僧曰。恁么则欲来冲雪刃。不免露锋铓。
　　师云。拽。
　　僧以手一画。云。争柰遮个何。
　　师云。泥人眨眼。
　　问。达磨未来时如何。
　　师云。鼻孔辽天。
　　僧曰。来后如何。
　　师云。顶门著地。
　　僧曰。毕竟如何。
　　师云。九年人不识。几度过流沙。
　　上堂云。韶石渡头。舟横野水。汾阳浪里。掉拨孤烟。云月无私。溪山岂异。一言合辙。千里同风。敢问诸人。作么生是同风底句。良久。云。八千子弟今何在。万里山河属帝家。

　　处州南明山仁寿院通禅师

　　问。如何是南明境。
　　师云。泉飞一道带。峰出半天云。
　　僧曰。如何是境中人。
　　师云。策筇看鹤舞。坐石见云归。
　　问。如何是祖师西来意。
　　师云。登山千里月。渡水一帆风。
　　僧曰。未审意旨如何。
　　师云。言前有路。句下无私。
　　问。龙未出洞时如何。
　　师云。佛眼觑不见。
　　僧曰。出洞后如何。
　　师云。兴云吐雾。

　　杭州西湖妙惠院文义禅师

　　上堂云。随机设化。大阐宗风。截断众流。不留眹迹。入一乘之阃域。践向上之玄关。方便门开。分明看取。咄。
　　上堂云。会么。已被热谩了也。今早起来。无教可说。下床著鞋。后架洗面。堂内展钵吃粥。粥后打睡。睡起吃茶。见客相唤。斋时吃饭。日日相似。有什么过。然虽如是。更有一般令我笑。金刚倒地一堆泥。拍禅床一下。

　　西京韶山杲禅师

　　问。祖意西来。未审传个什么。师拈起拄杖。
　　僧曰。恁么则心外有法也。
　　师云。心外心内即且致。汝唤什么作法。
　　僧曰。天台楖栗木。
　　师云。也是第二月。
　　上堂云。七月孟秋犹热。古往今来时节。若作佛法商量。正是弄巧成拙。若作无事话会。又与外道何别。直饶总不如斯。敢保老兄未彻。如来言。祖师诀。无孔铁锤重下楔。自家心地乱如麻。却把指头唤作月。莫思量。休解说。千年枯骨休咬啮。从佗兔走鸟飞。饥来吃饭困来歇。

　　汝州香山慈寿法昼禅师

　　姓徐氏。杭州人也。长依明智寺元湛上人出家．圆具。听习经论。后造瑞光圆照禅师法席。投机开悟。先住北京天钵。次迁香山。
　　问。天恩忽降。请住香山。国重师名。将何祝　圣。
　　师云。香烟起处。大众同观。
　　僧曰。如何领会。
　　师云。重言不当吃。
　　僧曰。早知今日事。悔不慎当初。
　　师云。礼拜了退。
　　问。山岩水壑。尽是旧日家风。拄杖净瓶。拈起新来活计。古殿重开。愿闻举要。
　　师云。击大法鼓。演大法义。
　　僧曰。恁么则弥勒门开心顿晓。德云峰峻道何藏。
　　师云。你向什么处见弥勒。
　　僧曰。云散长天星斗现。月明沙界物难藏。
　　师云。休要费力。
　　师顾视大众云。皇都禅刹。惠林道场。今日暂借卑僧升陟。实愧非材。于明眼人前提纲佛祖。炫耀见知。直饶说得天雨四花。地摇六震。一点也用不著。盖为各各威光动地。人人不欠丝毫。然虽如是。更有向上一窍。三世诸佛不能宣。六代祖师提不起。且道是什么物得恁么奇怪。还荐得么。良久。云。曹溪路坦平。休强生荆棘。久立。

　　福州灵应嵩禅师

　　开堂日。上首白槌罢。师云。好诸仁者。第一谛甚可怜生。祗么会得。同匣有余。众中莫有闻一以知十底衲僧么。出来相见。
　　问。德山棒．临济喝。直至如今少人拈。今日幸遇场开。请师拈看。
　　师云。一朝权在手。看取令行时。
　　僧曰。一雨普滋沙界外。群灵无不尽沾恩。
　　师云。沾恩底事作么生。
　　僧提起座具云。争柰遮个何。
　　师云。残羹馊饭。不劳拈出。
　　僧曰。若不上来。焉知如是。
　　师云。彼此不著便。乃云。正法眼藏。普被含情。上至诸圣。下及群迷。一一情中。具同斯事。盖由一念有异。迷悟岐分。逐浪忘源。去而莫返。不见道。我佛如来。初成正觉。叹曰。奇哉。我今普见一切众生。具有如来智慧德相。但以妄想执著而不证得。或开张教纲。或直指人心。令息妄缘。见性成佛。自后灯灯续焰。祖祖传心。利物无穷。法门无尽。既到遮里。事合如何。祖令在手。须至提携。正法既行。明当举唱。廓一尘而遍周沙界。摄万法而归一毫端。纵夺卷舒。不离于此。虽然如是。尽乃诸人日之常分。应非别有玄微。若也情尘顿解。灵智当前。现大威光。快须荐取。珍重。

　　处州灵泉山寿宁梵仁禅师

　　问。不问有言。不问无言。请师速道。
　　师云。话堕也。
　　僧曰。人天交集。乞师垂示。
　　师云。不如礼拜。
　　问。莲华未出水时如何。
　　师云。雪霜凋不得。
　　僧曰。出水后如何。
　　师云。天地放教开。
　　上堂云。天真灵彻。即今一译。上下四维。清风明月。寒则任寒。热则任热。也不休。也不歇。饭则餐。渴则啜。不见神光三拜依位立。灯灯续焰未尝绝。鼻孔辽天任辨别。

　　秀州福严仲孚禅师

　　问。知师久蕴囊中宝。今日当场略借看。
　　师云。觌面相呈。
　　僧曰。下坡不走。快便难逢。
　　师云。未欲行令。
