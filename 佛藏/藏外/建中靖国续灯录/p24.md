<!-- { "loadSidebar": true } -->
　　师云。心生则种种法生。心灭则种种法灭。拈起拄杖云。此个是法。那个是灭底心。若人道得。许你顶门上具眼。其或不然。云暗不知天早晚。雪深难辨路高低。参。

　　润州金山瑞新禅师法嗣


　　湖州天圣楚祥禅师

　　问。芙蓉堂上。已焚海岸之香。师子座前。愿听胡家之曲。
　　师云。风来金殿冷。
　　僧曰。今日得闻于未闻。
　　师云。雪覆玉阶寒。
　　僧曰。恁么则渊明空负勿弦琴。宋玉徒劳夸白雪。
　　师云。休言千岁竹。将比万年松。
　　师云。天地为橐籥。动而有应。故春则和融。夏则烦热。秋则微凉。冬则凝结。以至群类人伦。各徇其性。盖一气之所致。然虽如此。贤者太贤愚者愚。

　　温州极乐用基禅师

　　问。如何是太平境。
　　师云。几竿翠竹侵云汉。一派清流入慎江。
　　僧曰。如何是境中人。
　　师云。左眼半斤。右眼八两。

　　湖州天圣守道禅师

　　问。骑虎头。把虎尾。中间事作么生。
　　师云。吃棒。
　　僧曰。三十年后有人举著在。
　　师云。钝致杀人。
　　师云。日月绕须弥。人间分昼夜。南阎浮提人秖被明暗色空留碍。且道不落明暗一句作么生道。良久。云。柳色黄金嫩。梨花白雪香。参。

　　衡州北禅智贤禅师法嗣


　　潭州兴化崇辩禅师

　　讳绍铣。泉州人也。生有奇相。遂舍出家。受具。游方。遍趋禅室。罢历江表。远入湘川。参北禅贤禅师。深蒙印决。一住兴化。四十余年。提唱祖道。建立佛事。海量包纳。大度规模。福慧兼济。近世希有。大丞相章公惇。昔安抚荆湖。见师器重。特奏　神宗皇帝。赐椹服．师名及随身度牒。其旌异如此。
　　问。如何是潇湘境。
　　师云。会春园里游春会。明月池边玩月明。
　　僧曰。如何是境中人。
　　师云。锦袍公子犹嫌冷。更有樵夫跣足行。
　　僧曰。人境已蒙师指示。向上宗乘事若何。
　　师云。劝君不用镌顽石。路上行人口似碑。
　　师拈拄杖云。一大藏教。是拭不净故纸。超佛越祖之谈。是诳諕闾阎汉。若论衲僧门下。一点也用不得。作么生是衲僧门下事。良久云。多虚不如少实。击香台一下。

　　江州法昌倚遇禅师

　　黄龙南禅师经过。师上堂。拈拄杖示众云。若向遮里会去。是头上安头。若也不会。又是斩头觅活。汝等诸人且作么生承当。虽然如是。法昌今日恁么举唱。也是看人只揖。觑马提鞭。本分宗匠面前。是何言欤。且道本分宗匠具何高见。良久。云。云开山色秀。雨过涧流清。

　　庐山开先善暹禅师法嗣


　　云居山佛印禅师

　　讳了元。姓林氏。饶州浮梁人也。至道壬申六月六日诞生。祥光上烛。须发爪齿。宛然具体。风骨爽拔。孩孺异常。发言成章。语合经史。闾里先生称曰神童。年将顶角。博览典坟。卷不再舒。洞明今古。才思俊迈。风韵飘然。志慕空宗。投师出家。试经圆具。感悟夙习。
　　即遍参寻。远造庐山开先暹禅师法席。投机印可。丛林拔萃。出为宗匠。三十余年。九坐道场。四众倾向。搢绅硕儒咸钦道望。名动朝野　神宗皇帝宣赐高丽磨衲．金钵。以旌师德。
　　元符元年元正七日。写偈坐灭本山。余如知院大尉蒋公之奇塔记。
　　问。祖意教意即不问。灵山微笑意如何。
　　师云。知时别宜。
　　僧曰。恁么则国清才子贵。家富小儿娇。
　　师云。因逢桃李树。忆著故园春。
　　僧曰。不因渔父引。争得见波涛。
　　师云。且莫错会。
　　问。如何是诸佛说不到底法。
　　师云。蚁子解寻腥处走。苍蝇偏向臭边飞。
　　僧曰。学人未晓。请师再指。
　　师云。九万里鹏从海出。一千年鹤辽天归。
　　问。如何是佛。
　　师云。木头雕不就。
　　僧曰。恁么则皆是虚妄也。
　　师云。梵音深远。令人乐闻。
　　问。如何是城里佛。
　　师云。倚门倚户。
　　僧曰。如何是村里佛。
　　师云。食麻食麦。
　　僧曰。如何是山里佛。
　　师云。依草附木。
　　问。如何是祖师的的意。
　　师云。不出此问。
　　问。如何是不方不圆底句。
　　师云。上不到天。下不到地。
　　僧曰。如何是句中玄。
　　师云。村人弄骆驼。
　　僧曰。如何是意中玄。
　　师云。唯佛与佛乃能知之。
　　僧曰。如何是用中玄。师便打。
　　问。达磨九年面壁。意旨如何。
　　师云。闭口深藏舌。
　　僧曰。学人未晓。
　　师云。一言已出。驷马难追。
　　无畏居士问师借楞伽经。师云。经涉文字。不如一棒一喝便了去好。
　　士云。虽然棒喝。犹是第二月。
　　师云。今日遭人点检。
　　问。大修行人还入地狱也无。
　　师云。在里许。
　　僧曰。大作业人还上天堂也无。
　　师云。鰕跳不出斗。
　　僧曰。恁么则镬汤炉炭吹教灭。剑树刀山喝使摧。
　　师云。自作自受。
　　师云。适来禅客出众礼拜。各以无量珍宝布施大众。又于面门上放大光明。照耀乾坤。令诸人普得相见。于此明得。可谓十方诸佛各坐其前。常为劳生演说大法。岂假山僧重重注破。如或未然。不免横身徇物。乃按拄杖云。万般草木根苗异。一得春风尽放花。
　　上堂云。遍十方。周法界。无相光中常自在。更无丝发可商量。弥勒文殊闲买卖。释迦悭。迦叶富。黄金白玉如泥土。善财不识楼阁门。忽拈拄杖云。撞著灯笼兼露柱。击禅床。下座。
　　上堂云。人间寒食。洞里花开。游蜂与胡蝶争飞。燕子共黄鹂对语。玄沙老汉却道深谈实相。善说法要。好热杜撰。云居则不然。一翳在目。空花乱坠。久立。
　　上堂云。时当孟夏。节届朱明。山花结子似垂珠。岩树成阴张翠幄。莺狂陌上。断送残春。燕语梁间。留连过客。是田父移苗之日。乃禅流禁足之辰。休将拄杖向肩挑。尽把钵囊高挂起。而况阎浮路上。须知生死劫长。天宫快乐易轮回。地狱煎熬多苦楚。算来万事。秖在寸心。今日与诸人一时休歇。作么生是上座休歇处。良久。云。云满诸峰雨未收。牧童吹笛倒骑牛。曲中便是升平乐。世上千般逐水流。
　　上堂云。江湖本静。因风而波浪俄生。日月长存。触雾而光明遂昧。诸人欲得风恬水湛。雾卷天空。各请归堂。不用久立。
　　上堂云。寒。寒。风撼竹声干。水冻鱼行涩。林疏鸟宿难。早是严霜威重。那堪行客衣单。休思紫陌山千朵。且拥红炉火一攒。放下茱萸空中竹橛。倒却迦叶门前刹竿。直下更云不会。算来也大无端。参。

　　东京大相国寺智海正觉禅师

　　讳本逸。姓彭氏。福州人也。九岁出家。遇普度不受。后比试为僧。
　　志慕游方。即造开先暹禅师法席。入室。暹举达磨传法偈。因而开悟。初住饶州荐福。云徒臻集　神宗皇帝诏住智海。赐号正觉。朝中搢绅益钦道望。
　　开堂日。神宗皇帝遣　中使降香。师谢　恩毕。登座拈香。祝延　圣寿罢。乃敷坐。净因净照禅师白槌竟。师普视大众云。龙楼与凤阙巍峨。瑞气同祥云叆叇。于是观得十方佛土不行而至。百千三昧无作而成。苟不然也。有疑请问。
　　问。慧林才盛。匝地垂阴。智海既通。将何接引。
　　师云。言犹在耳。
　　僧曰。争奈学人未晓。
　　师云。不妨伶利。
　　问。入门问讳即且致。入国观光事若何。
　　师云。一逢　天子圣。总是太平年。
　　僧曰。太平后如何。
　　师云。梯山航海。纳壁献琛。
　　僧曰。皇风荡荡。帝道平平。
　　师云。老僧不如上座。
　　问。三千里外蒙　丹诏。未审将何报　国恩。
　　师云。作驴作马。
　　僧曰。粉骨碎身未足酬。一句了然超百亿。
　　师云。牵犁拽杷。
　　僧曰。石人岭上呵呵笑。木女溪边屡点头。
　　师云。不知是不是。若是也大奇。
　　师云。诸菩萨子。欲识佛性义。当观时节因缘。何也。和风习习。揭开细柳之眉。春日迟迟。烘啭黄鹂之舌。庭花似锦。汀草如茵。蝶舞蜂吟。渔歌樵唱。钟梵与管弦合杂。儒流同释子相参。古今一致。左右逢原。如是则窥一尘而十方俱现。聆一音而沙界齐闻。谈玄演妙而靡异凡伦。千变万化而不离真际。头头有据。物物无私。不假踌躇。炳然自著。直饶于斯见得倜傥分明。如昼见日。若向衲僧门下。天地悬殊。所以道。不要三乘要祖宗。三乘不要为君通。君今要出三乘学。后夜猿啼在众峰。臣僧奉　敕开堂。举扬宗旨。伏愿　皇帝陛下位齐北极。寿比南山。邦歌有道之君。民贺无私之化。久立众慈。伏惟珍重。
　　问。如何是佛。
　　师云。东涌西没。
　　僧曰。如何是道。
　　师云。七颠八倒。
　　僧曰。如何是法。
　　师云。你问我答。
　　僧曰。如何是禅。
　　师云。不方不圆。
　　僧曰。便恁么会时如何。
　　师云。伶利人难得。
　　问。祖意西来。如何举唱。
　　师云。风吹黄叶落。片片覆庭莎。
　　僧曰。竹密不妨流水过。山高岂碍白云飞。
　　师云。反蚁难寻穴。归禽易见窠。
　　僧曰。便恁么会时如何。
　　师云。鹞子过新罗。
　　问。十方同聚会。个个学无为。如何是无为。
　　师云。饥嗔饱喜。
　　僧曰。遮个是有为。
　　师云。山僧年迈。
　　僧曰。也有些子。
　　师云。喏。喏。
　　问。如何是佛法大意。
　　师云。鹿野苑中谈四谛。
　　僧曰。未审意旨如何。
　　师云。末头先度五俱轮。
　　问。古镜未磨时如何。
　　师云。青青河畔草。
　　僧曰。磨后如何。
　　师云。郁郁园中柳。
　　僧曰。磨与未磨。是同是别。
　　师云。同别且致。还我镜来。僧拟议。师便喝。
　　师云。开口是。合口是。眼下无妨更著鼻。开口错。合口错。眼与鼻孔都拈却。佛也打。祖也打。真人面前不说假。佛也安。祖也安。衲僧肚皮似海宽。此乃一出一入。半合半开。是山僧寻常用底。敢问诸禅德。刹竿因甚头指天。力士何故揎起拳。良久云。参上堂云。我有遮一著。人人口里嚼。嚼得破者。速须吐却。嚼不破者。翻成毒药。乃召。诸禅德。作甚滋味。试请道看。良久。云。医王不是无方义。千里酥香象不回。
　　上堂云。春雨微微。继日以时。庭花欲发未发。原草将披未披。岭上泥牛频吼。林间木马长嘶。堪笑老卢无志气。贪佗衣钵夜奔驰。自从龙朔星霜后。殃及儿孙知不知。喝一喝。下座。
