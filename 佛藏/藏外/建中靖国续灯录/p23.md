<!-- { "loadSidebar": true } -->
　　问。一佛出世。各坐一华。和尚出世。有何祥瑞。
　　师云。白云横谷口。
　　僧曰。光前绝后。
　　师云。错。
　　僧曰。大众证明。
　　师云。点。
　　问。如何是道。
　　师云。什么道。
　　僧曰。大道。
　　师云。欲行千里。一步为初。
　　僧曰。如何是道中人。
　　师云。西天驻泊。此土都监。僧礼拜。
　　师云。吽。吽。
　　问。如何是佛。
　　师云。筇州九节杖。
　　僧曰。如何是向上事。
　　师云。向上即且致。佛话作么生会。僧拟议。
　　师云。几合放过。
　　上堂云。日月云霞为天标。山川草木为地标。招贤纳士为德标。闲居趣寂为道标。乃拈拄杖云。且道遮个是什么标。会么。拈起则有文有彩。放下则粝粝磕磕。直得不拈不放。又作么生。良久。云。扶过断桥水。伴归明月村。
　　上堂云。秋风起。庭梧坠。衲子纷纷看祥瑞。张三李四卖嚣虚。拾得寒山争贱贵。觌面相酬。更无难易。四衢道中。棚栏瓦市。逼塞虚空。普天匝地。任是临济赤肉团上。雪老南山鳖鼻。玄沙见虎。俱胝举指。一时拈来。当面布施。更若拟议。千山万水。复云。过。

　　明州金鹅山靖旻禅师

　　问。禅客相逢。合谈何事。
　　师云。德山令行。
　　僧曰。早知今日事。悔不慎当初。
　　师云。人无远虑。

　　云居山守亿禅师

　　上堂云。马祖才升堂。雄峰便卷席。春风一阵来。满地花狼藉。

　　婺州西塔殊禅师

　　问。知师已受请。家风略借看。
　　师云。风摇寒木。
　　僧曰。恁么则石上横筇坐。茶余看日低。
　　师云。叶落秋江。

　　婺州承天惟简禅师

　　问。佛与众生。是一是二。
　　师云。花开满木红。花落万枝空。
　　僧曰。毕竟是一是二。
　　师云。唯余一朵在。明日恐随风。
　　问。如何是吹毛剑。
　　师云。星多不当月。
　　僧曰。用者如何。
　　师云。落。
　　僧云。落后如何。
　　师云。观世音菩萨。
　　问。如何是和尚家风。
　　师云。理长即就。
　　僧曰。如何领会。
　　师云。绘雉不成鸡。
　　问。开口即失。闭口即丧。未审如何说。
　　师云。舌头无骨。
　　僧曰。不会。
　　师云。对牛弹琴。
　　问。山河大地与自己。同。别。
　　师云。灸病不得穴。
　　僧曰。毕竟是同是别。
　　师云。买帽相头。
　　师云。夫遮那之境界。众妙之玄门。知识说之而莫穷。善财酌之而不竭。文殊体之而寂寂。普贤证之以重重。若也随其法性。如云收碧汉。本无一物。若也随其知用。似花开春谷。应用无边。虽说遍恒沙。乃同遵一道。且问诸人。作么生是一道。良久。云。白云断处见明月。黄叶落时闻捣衣。参。
　　上堂云。头不戴天。足不履地。鼻不嗅香。舌不了味。塞却咽喉。何处出气。良久。云。寒来向火困来眠。谁言总别兼同异。参。
　　上堂云。莫离盖缠。莫求佛祖。去此二途。以何依怙。江淹梦笔。天龙见虎。古老相传。月不跨五。参。
　　上堂云。一刀两段。埋没宗风。师子翻身。拖泥带水。直饶坐断十方。不通凡圣。脚跟下好与二十拄杖。
　　上堂云。拈一放一。妙用纵横。去解除玄。收凡破圣。若望本分草料。大似磨砖作镜。衲僧家合作么生。良久云。寔。
　　上堂云。顺也是。逆也是。逆顺交参真至理。若人于此拟休功。犹指化城为宝地。参。

　　杭州临安九峰净土鉴韶禅师

　　问。承闻和尚是泐潭嫡子。是否。
　　师云。是。
　　僧云。还记得当时得力句么。
　　师云。记得。
　　僧曰。请举看。
　　师云。左手握拳。右手把笔。
　　问。承师有言。君子可八。意旨如何。
　　师云。披衣入市去。剃发上山来。
　　问。羚羊未挂角时如何。
　　师云。雄唤雌鸣。
　　僧曰。挂角后如何。
　　师云。一文两个。
　　僧曰。此莫是和尚见处也无。
　　师云。不用礼拜。
　　问。药山不许看经。意旨如何。
　　师云。夜半点灯毬。
　　上堂云。山僧说禅。恰似蚝蜢吐油。捏著便出。若不捏著。一滴也无。何以故。秖为不曾看读得古今因缘。及预先排叠胜妙见知。等候升堂。便磨唇缩觜。将粥饭气熏炙诸人。凡有一问一答。盖不得已。岂独山僧。看佗大通智胜如来。默坐十劫。无开口处。后因诸天梵天及十六王子再三勤请。方始说之。却不是秘惜。秖为不敢埋没诸人。山僧既不埋没诸人。不得道山僧会升座。参。

　　洪州寿圣普誗禅师

　　问。朝盖已临于法会。还有西来意也无。
　　师云。上士由山水。
　　问。说佛说法。殃及儿孙。演妙谈玄。野狐群队。离此二途。如何为人。
　　师云。一个不得。两个又多。
　　僧曰。一叶落。天下秋。
　　师云。谷秀花铺锦。
　　僧曰。不因举桌。争见渔人。
　　师云。将谓胡须赤。

　　筠州洞山永孚禅师

　　上堂云。棒头挑日月。木马夜嘶鸣。拈拄杖云。云门大师来也。卓一下。云。炊砂作饭。看井作裤。

　　金陵广慧遇新禅师

　　问。师是谁家嫡子。甚处儿孙。
　　师云。将谓是仙陀。
　　僧曰。亲见泐潭来。
　　师云。更请问傍人。
　　问。如何是道者家风。
　　师云。看楼打楼。
　　僧曰。为什么东行不见西行利。
　　师云。拈头作尾。拈尾作头。还我第三段来。僧礼拜。
　　师云。吽。吽。
　　问。佛未出世时如何。
　　师云。脚前脚后。
　　僧曰。出世后如何。
　　师云。恰似不齐。

　　令滔首座

　　参泐潭怀澄禅师。澄一日问。祖师西来。单传心印。直指人心。见性成佛。子作么生会。
　　滔云。某甲不会。
　　澄却问。子未出家时作个什么。
　　滔曰。牧牛。
　　澄曰。作么生牧。
　　滔曰。早朝骑出去。晚后复骑归。
　　澄曰。子大好不会。
　　滔于言下忽然大悟。遂成颂云。
　　放却牛绳便出家。剃除须发著袈裟。
　　有人问我西来意。拄杖头挑苏哩啰。

　　筠州洞山自宝妙圆禅师法嗣


　　筠州洞山鉴迁禅师

　　问。如何是新丰一曲。
　　师云。自歌自咏深云里。
　　僧曰。谁是知音。
　　师云。闲坐闲行古洞中。
　　问。王侯请而不去。和尚去时如何。
　　师云。官差不自由。
　　僧曰。终是涉廉纤。
　　师云。棒头有眼。
　　僧曰。便请。
　　师云。惯钓长鲸。耻看跛氅。

　　筠州洞山清辩禅师

　　问。百丈得大机。黄檗得大用。未审和尚得个什么。师便喝。僧亦喝。师便打。
　　僧曰。争奈大众眼何。便归众。师嘘嘘。

　　舒州海会通禅师法嗣


　　随州水南太平兴国文秀禅师

　　问。如何是祖师西来意。
　　师云。拄杖子。
　　问。如何是水南境。
　　师云。随峰山色秀。遍地百花开。
　　僧曰。如何是境中人。
　　师云。迦叶擎拳。阿难合掌。

　　复州北塔思广禅师法嗣


　　荆门军当阳县玉泉景德禅院承皓禅师

　　姓王氏。眉州丹棱人也。依大力院出家登具。游方。参复州北塔广禅师。发明心要。得大自在三昧。制赤犊鼻。书历代祖师名而服之曰。唯有文殊．普贤犹较些子。且书于带上。自是诸方曰皓布裈。
　　初住郢州大阳。师在谷隐。受大阳请。上堂云。山僧在谷隐十年。不曾饮谷隐一滴水。嚼谷隐一粒米。汝若不会来。大阳与汝说。携拄杖下座。
　　僧入室次。狗子在室中。师叱一声。狗子出去。师云。狗却会。尔不会。
　　问。如何是佛。
　　师云。截断脚跟。
　　僧曰。如何是法。
　　师云。掀尔脑盖。
　　师云。晷运推移。布裈赫赤。莫怪不洗。无来替换。下座。
　　上堂云。粥稀后坐。床窄先卧。耳聩爱声高。眼昏宜字大。珍重。
　　师于元祐六年十二月二十八日示寂。门人围绕。师笑曰。吾年八十一。老死舁尸出。儿郎齐著力。一年三百六十日。言毕而逝。

　　苏州翠峰慧颙禅师法嗣


　　杭州广果择能禅师

　　问。师是谁家嫡子。甚处儿孙。
　　师云。适来拈香了也。
　　僧曰。恁么则亲见翠峰来。
　　师云。相悉人难得。

　　蕲州四祖山端禅师法嗣


　　福州广明常委禅师

　　问。知师久蕴囊中宝。今日当场略借看。
　　师云。看。
　　僧曰。恁么则谢师指示。
　　师云。等闲垂一钓。容易上钩来。

　　潭州云盖山志颙禅师法嗣


　　云居山文庆海印禅师

　　问。云门一曲师亲唱。北斗藏身事若何。
　　师云。险。
　　僧曰。学人未晓。请师再指。
　　师云。仰面看青天。
　　问。如何是祖师西来意。
　　师云。少林一只履。
　　问。如何是函盖乾坤句。
　　师云。合。
　　僧曰。如何是随波逐浪句。
　　师云。阔。
　　僧曰。如何是截断众流句。
　　师云。窄。
　　问。佛意祖意即不问。如何是和尚家风。
　　师云。上拄天。下拄地。
　　僧曰。莫秖遮便是么。
　　师云。错。
　　上堂云。随波逐浪。举世皆是知音。截断众流。天下罕逢作者。遂拈拄杖。击香台一下。云。大众还会么。若向遮里透得。石壁山河不相隔碍。十方刹土廓尔皆通。举目则觑破三十三天。飒然粉碎。动步则踏翻金刚水际。涓滴不留。向葛藤窠里横身。且无系绊。于荆棘林中摆手。不挂锋铓。叱起陕府铁牛。耕破坤维大地。唤取嘉州大像。把住日月星辰。辊转太虚。横铺世界。以东为西。将南作北。释迦性命尚自不存。祖师眼睛那堪更用。如今忽有个衲僧出来。蓦口一掴。掀倒禅床。你道云居还肯佗也无。肯与不肯。一切分付德山．临济。遂喝一喝。以拄杖卓一下。
　　上堂云。道本无为。法非延促。一念万年。千古在目。月白风恬。山青水渌。法法现前。头头具足。祖意教意。非直非曲。要识庐陵米价。会取山前麦熟。以拂子击禅床。下座。
　　上堂云。马师即心即佛。大似埋桩钉橛。牛头横说竖说。宛如枝上生节。欲识佛祖性义。会取春寒秋热。拍绳床。下座。

　　明州上方齐岳禅师法嗣


　　越州东山国庆顺宗禅师

　　问。师唱谁家曲。宗风嗣阿谁。
　　师云。一人传虚。万人传实。
　　僧曰。恁么则大梅嫡子也。
　　师云。重言不当吃。
