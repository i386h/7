<!-- { "loadSidebar": true } -->
　　师云。美食不中饱人吃。
　　问。如何是无情说法。
　　师云。灯笼挂露柱。
　　僧曰。什么人得闻。
　　师云。墙壁有耳。

　　明州启霞惠安禅师

　　问。诸佛出世。盖为群生。和尚出世。当为何人。
　　师云。不为阇梨。
　　僧曰。恁么则潭深波浪静。学广语声低。
　　师云。捧上不成龙。
　　问。师唱谁家曲。宗风嗣阿谁。
　　师云。任汝歌扬。
　　僧曰。天衣嫡子也。
　　师云。速退。速退。
　　僧曰。为什么如此。
　　师云。养子方知父慈。

　　越州云门山灵侃禅师

　　问。诸佛出世。当表何事。
　　师云。白云覆幽谷。
　　僧曰。如何领会。
　　师云。红日正当天。
　　问。诸方法道何似遮里。
　　师云。处处人风好。山山折野花。
　　问。十二时中如何用心。
　　师云。佛殿里装香。
　　僧曰。学人不会。
　　师云。三门头合掌。
　　上堂云。尘劳未破。触境千差。心鉴圆明。丝毫不立。灵老皎皎。独露现前。今古两亡。凡圣路绝。到遮里。始能卷舒自在。应用无亏。出没往还。人间天上。大众。虽然如是。忽被人把住问。且道拄杖子放什么处著。又如何祗对即是。还有人道得么。出来道看。众无对。拍禅床一下。

　　天台太平元坦禅师

　　问。法本无相。如何甄别。
　　师云。流水尽归东海去。
　　僧曰。学人不会。
　　师云。白云长向岳前来。
　　僧曰。便恁么会时如何。
　　师云。错。
　　师云。是法无宗。随缘建立。声色动静。不昧见闻。举用千差。如钟待扣。向此荐得。且随时著衣吃饭。若是德山．临济。更须打草鞋行脚。参。

　　杭州佛日文祖禅师

　　问。峭峻之机。请师垂示。
　　师云。十字街头八字立。
　　僧曰。祗如大洋海底行船。须弥山上走马。又作么生。
　　师云。乌龟向火。
　　僧曰。恁么则能骑虎头。善把虎尾。
　　师以拄杖点一下。云。礼拜著。

　　苏州荐福明因禅师

　　问。一点分明不是灯。祗如一点未明时如何。
　　师云。争怪得老僧。
　　僧曰。明后如何。
　　师云。辉天烁地。
　　僧曰。未审向上更有事也无。
　　师云。有。
　　僧曰。如何则是。
　　师云。天上有星。

　　沂州望仙山宗禅师

　　问。四时八节即不问。平常一句事如何。
　　师云。禾山打鼓。
　　僧曰。莫是学人著力处也无。
　　师云。归宗拽石。僧无语。
　　师云。真个衲僧。
　　问。如何是不生不灭。
　　师云。长河冻结。
　　僧云。如何是不生不灭。
　　师云。两重公案。
　　问。如何是世间相。
　　师云。进前退后。
　　问。如何是清净法身。
　　师云。口里喃喃道不著。
　　问。三乘十二分教即不问。如何是般若一句。
　　师云。唤又唤不得。
　　僧曰。莫祗遮便是也无。
　　师云。教归不肯归。
　　问。如何是真经。
　　师云。露柱放光。
　　僧曰。恁么则日日看读。
　　师云。不得思量。
　　问。韶汤一句即不问。如何是和尚一句。
　　师云。千光那照。
　　僧曰。还许学人趣向也无。
　　师云。许。
　　僧曰。恁么则饥来吃饭。寒来向火。
　　师云。且莫乱统。
　　问。如何是亲切处。
　　师云。会则不非。
　　僧曰。进前退后莫是否。
　　师云。非即不会。
　　问。禅林振誉。久向师名。上上之机。请师指示。
　　师云。不是峰前客。
　　僧曰。莫压良为贱。
　　师云。多是莫徭人。
　　问。如何是生老病死苦。
　　师云。都道了也。
　　僧曰。如何是学人下手处。
　　师云。黄檗未是苦。
　　问。湛水澄波即不问。觌面相呈事若何。
　　师云。见么。
　　僧曰。青山隐隐。
　　师云。何曾觌面。
　　上堂云。南北东西。四维上下。虚空为体。法王为身。既是虚空为体。大众向什么处安身立命。还道得么。道得。出来对众商量。若道不得。各自归堂。参。
　　上堂云。南台乌药。北海天麻。新罗附子。神锦朱砂。良久。云。大众会么。久立。
　　上堂云。诸佛到处。还有道无道。大众现前。还有祖无祖。老僧即不然。良久。云。露柱喜笑。灯笼恶发。诸人会么。会则对面商量。不会则归堂向火。珍重上堂云。你等诸人。还肯放下么。若不放下。且担取去。下座。

　　岳阳墨山禅院有琦禅师

　　问。师登祖席。愿发潮音。
　　师云。华岳三峰云澹澹。
　　僧曰。学人未晓。
　　师云。黄河九曲浪滔滔。
　　问。古佛家风即不问。途中一句事如何。
　　师云。春来和气暖。
　　僧曰。专为流通也。
　　师云。脚跟下一句又作么生。
　　僧曰。点。
　　师云。果然蹈不著。
　　师云。宗师路陌。莫问东西。剔起眉毛。只在遮里。更若周遮。迢迢十万。

　　舒州桐城金绳诠禅师

　　问。垂钩三尺。意在深潭。离钩三寸。师意如何。
　　师云。清平世界。
　　僧曰。也要问过。
　　师云。有头无尾。

　　筠州五峰净觉院用机禅师

　　问。如何是道。
　　师云。十字街头蹈不著。
　　僧曰。便恁么去时如何。
　　师云。且缓缓。
　　上堂云。清平过水。投子卖油。一年三百六十日。不须频向数中求。击拂子一下。

　　建中靖国续灯录卷第九


　　建中靖国续灯录卷第十　　　［宋刻］

　　　　东京法云禅寺住持传法佛国禅师(臣)惟白集
　　对机门
　　庐陵清原山行思禅师第十二世
　　越州天衣山义怀禅师法嗣

　　东京法云寺圆通禅师

　　讳法秀。秦州陇城人。本姓辛氏。母梦麦积山诵经老僧至舍。即诞生也。应干寺鲁大师者。夙受训曰。竹铺坂下相寻。既闻斯异。即住视之。睹神骨挺特。收养俗舍。三岁携归出家。遂从师姓。曰鲁氏也。十九试经圆具。励志讲肆。习因明．唯识．百法．金刚．圆觉．华严。妙入精义。为众发挥。
　　因闻南宗传心印法。迳造天衣怀禅师法席。天衣问曰。座主讲什么经论。
　　曰。华严经。
　　天衣曰。华严以何为宗。
　　曰。法界为宗。
　　天衣曰。法界以何为宗。
　　曰。以心为宗。
　　天衣曰。心以何为宗。师遂无语。
　　天衣曰。毫厘有差。天地悬隔。汝当自看。必有发明。
　　后十七日。闻僧举。白兆参报慈。情未生时如何。曰。隔。师忽大悟。直诣方丈。陈其所证。
　　天衣曰。汝真法器。吾宗异日在汝行矣。
　　后游江淮。住龙舒四面。移居庐山栖贤。相国王公安石闻师道风。请居钟山。又迁凤台保宁。寻奉　诏住长芦崇福。元丰甲子。越国大长公主．太尉张候敦礼奏请居法云寺。为第一祖。　神宗皇帝上仙。两宫　宣就　神御前说法。赐圆通禅号。
　　开堂日。　神宗皇帝遣中使降香。并赐磨衲袈裟。仍传　圣语云。物虽微。表重法故。师谢恩毕。登座拈香。祝延　圣寿罢。是日荆国大王亲侍法筵。
　　净因净照禅师白槌竟。师云。还会么。遮个是诸方事例。今古同仪。诸人若也于此不明。便见落二落三。且道第一义谛在什么处。久参上士。必共证明。晚学初机。有疑请问。
　　问。世尊出世。梵王前引。和尚开堂。大王侍座。是同是别。
　　师云。不得钻龟打尾。
　　僧曰。恁么则祥云生宇宙。瑞气满乾坤。
　　师云。法云即得。衲僧分上有恁么光辉。
　　僧曰。且待别时举似和尚。
　　师云。吽。吽。
　　问。法云初建当明代。磨衲高提荷　圣恩时如何。
　　师提起衲衣角云。还见么。
　　僧曰。忽遇铜头铁额。眼放电光底人来。又作么生。
　　师云。秖得瞻之仰之。
　　僧曰。吹毛匣里冷光生。外道群魔皆断首。
　　师云。惜取好。
　　僧曰。鹤有九皋难翥翼。马无千里漫追风。
　　师云。倒退三千即不无。进前一句作么生道。
　　僧曰。且待别时。
　　师云。同坑无异土。
　　问　我皇御宇。德合乾坤。游刃万机。护道终日。未审还有佛法道理也无。
　　师云。大似不曾将得问来。
　　僧曰。恁么则心随万境转。转处实能幽。
　　师云。须弥山在你头上。
　　僧曰。深领和尚此语。
　　师云。识甚轻重。
　　僧曰。知恩方解报恩。
　　师云。果然转不得。
　　师云。问得亦好。不问最亲。何也。道出古今。非言所及。设使问处如普慧云兴。答处若普贤瓶泻。秖益多闻。于道转远。况诸人分上。各各总有遮一段事。可谓辉天鉴地。耀古腾今。设使祖佛齐兴。焉敢错误。而今前佛已去。后佛未生。正当空劫。六合冥然。荷　圣主贤臣。令山僧为法云宗主。且道山僧似何为主。
　　蓦拈拄杖云。还会么。放行把住总由遮里。放行也。八面风生。把住也。群魔失色。敢问诸人。放行好。把住好。还有人断得么。非但德山．临济不肯。便是法云拄杖子也自未甘。且道法云拄杖子有甚么长处。
　　击禅床一下。云。即此举扬。上扶　帝祚。仰冀　聪明元首。芬芳万国之春。忠节股肱。弼辅千年之运。伏惟珍重。
　　师于元丰八年四月初十日。　宣入　神宗皇帝灵驾前升座。师拈香云。还会么。天高地厚。时人知有。且道遮个甚么处得来。识得辨得。已报　皇恩。其或未然。不得错怪臣僧。乃烧香。升座。
　　问。昔日灵山胜会。今日　帝苑法筵。未审是同是别。
　　师云。龙楼凤阁。宝铎金铃。
　　僧曰。恁么则灵山一会宛尔而存。
　　师曰。眼见耳闻。有谁通晓。
　　僧曰。恩深转无语。怀抱自分明。
　　师云。你将甚报恩。
　　僧曰。唯焚香篆祝尧年。
　　师云。大少在。僧礼拜。
　　师云。莫孤负人好。
　　问。中天降旨。御药领符。大施门开。当为何事。
　　师云。天高不可问。地厚不可陈。
　　僧曰。恁么则上严先帝超三界。次祝今　皇寿万春。
　　师云。真不掩伪。曲不藏直。
　　僧曰。唯将一摘曹溪水。四海为霖报　我皇。
　　师云。休要随波逐浪。
　　僧以手面前画一画。云。争奈路头在遮里。
　　师云。若不是老僧。几被子惑。便喝。
