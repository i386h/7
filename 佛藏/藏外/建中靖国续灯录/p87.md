<!-- { "loadSidebar": true } -->
　　欲飞去。却把住。道。道。
　　举。外道问佛。不问有言。不问无言。世尊良久。外道赞叹云。世尊大慈大悲。开我迷云。令我得入。外道去后。阿难问佛云。外道有何所证而言得入。佛云。如世良马。见鞭影而行。
　　机轮曾未转。转必两头走。
　　明镜忽临台。当下分妍丑。
　　妍丑分兮迷云开。慈门何所生尘埃。
　　因思良马窥鞭影。千里追风唤得回。唤得回。鸣指三下。
　　举。盐官一日唤侍者。与我将犀牛扇子来。侍者云。扇子破也。官云。扇子既破。还我犀牛儿来。侍者无对。投子云。不辞将出。恐头角不全。
　　师拈云。我要不全底头角。
　　石霜云。若还和尚即无也。
　　师拈云。犀牛儿犹在。
　　资福画一圆相。于中书一牛字。
　　师拈云。适来为什么不将出。
　　保福云。和尚年尊。别请人好。
　　师拈云。可惜劳而无功。
　　犀牛扇子用多时。问著元来总不知。
　　无限清风与头角。尽同云雨去难追。
　　师复云。若要清风再覆。头角重生。请禅客下一转语。
　　问云。扇子既破。我还我犀牛儿来。
　　时有僧出云。大众。参堂去。
　　师云。抛钩钓鲲鲸。钓得个虾蟆。
　　举。世尊一日升座。文殊白槌云。谛观法王法。法王法如是。世尊便下座。
　　列众丛中作者知。法王法令不如斯。
　　会中若有仙陀客。何必文殊下一槌。
　　举赵州示众三转语。
　　泥佛不度水。神光照天地。立雪如未休。何人不雕伪。
　　金佛不度炉。人来访紫胡。牌中数个子。清风何处无。
　　木佛不度火。常思破灶堕。杖子忽击著。方知孤负我。
　　举。肃宗帝问忠国师。如何是十身调御。师云。檀越踏毗卢顶上行。帝云。寡人不会。师云。莫认自己作清净法身。
　　一国之师亦强名。南阳独许振嘉声。
　　大唐扶得真天子。曾踏毗卢顶上行。
　　铁锤击碎黄金骨。天地之间更何物。
　　三千刹海夜澄澄。不知谁入苍龙窟。

　　潭州石霜楚圆慈明禅师(三则)

　　举。僧问云门。如何是超佛越祖之谈。门云。糊饼。
　　超佛越祖若何宣。充斋糊饼恣情餐。
　　湖南展钵新罗咬。大食波斯索渡船。
　　举。僧问。如何是佛。明云。水出高源。
　　水出高源也大奇。禅人不会眼麻弥。
　　若也未明泥水句。灯笼露柱笑怡怡。
　　举。僧问赵州。如何是祖师西来意。州云。庭前柏树子。
　　赵州庭前柏。天下走禅客。
　　养子莫教大。大了作家贼。

　　洪州黄龙慧南禅师三则

　　举。台山路上有一婆子。凡有游僧问。台山路什么处去。婆以手指云。蓦直去。僧方去。又云。好个师僧。又恁么去。赵州闻举。云。来日上堂。我已勘破遮婆子。
　　杰出丛林是赵州。老婆勘破有来由。
　　而今四海清如镜。行人莫与路为仇。
　　举。忠国师三唤侍者。侍者三应。师云。将为吾孤负汝。元来汝孤负吾。
　　国师三唤侍者。打草秖要蛇惊。
　　谁知涧底青松。下有千年茯苓。
　　国师有语不虚施。侍者三唤无消息。
　　平生心胆向人倾。相识不如不相识。
　　举。赵州问僧。曾到此间么。僧云。曾到。州云。吃茶去。又问僧。曾到此间么。僧云。不曾到。州云。吃茶去。
　　赵州验人端的处。等闲开口便知音。
　　觌面若无青白眼。宗风争得到如今。
　　相逢相问知来历。不拣亲疏便与茶。
　　翻忆憧憧往来者。忙忙谁辨满瓯华。

　　东京智海慕喆真如禅师(二则)

　　举。沩山和尚示众云。老僧百年后向山下作一头水牯牛。左胁书五字云。沩山僧某甲。此时唤作沩山僧。又是水牯牛。唤作水牯牛。又云沩山僧。唤作什么即得。
　　蹄角分明触处周。不劳管带不劳收。
　　但知不犯佗苗稼。水草随时得自由。
　　举。岩头汉阳作渡子。江南江北各悬木板。索渡者扣板一下。一日。婆子抱一孩儿扣板索渡。岩头于草舍中舞桌而出。婆便问。呈桡舞桌即不问。婆婆手中一子甚处得来。岩头以桌便打。婆云。婆生七子。六个不遇知音。只遮一个。也不消得。遂抛向水中。
　　亲儿弃了更无亲。撒手归家罢问津。
　　呈桡举桌波中客。休向江头觅渡人。

　　筠州洞山真净文禅师(一则)

　　举云门大师抽顾。
　　云门抽顾。自有来由。
　　不点不到。休休休休。

　　舒州海会守端禅师(二则)

　　举。僧问洞山。如何是佛。山云。麻三斤。
　　斤两分明不负君。眼中瞳子莫生嗔。
　　百年三万六千日。得欣欣处且欣欣。
　　举。僧问杨岐。少林面壁。意旨如何。岐云。西天人不会唐言。
　　天高地迥人离见。水阔山重不易论。
　　万古八风吹不入。西天人不会唐言。

　　庐山东林常总照觉禅师(一则)

　　举船子和尚接夹山后。踏覆船。
　　夹山桡下悟心休。何患身名踏覆舟。
　　今古华亭垂钓者。烟波江上使人愁。

　　江宁府保宁仁勇禅师(五则)

　　举。六祖问让和尚。甚处来。让云。嵩山安和尚处来。六祖云。什么物恁么来。让云。说似一物即不中。六祖云。还假修证否。让云。修证即不无。污染即不得。六祖云。即此不污染。是诸佛之护念。吾亦如是。汝亦如是。西天二十七祖般若多罗谶佛法从汝边去。已后出一马驹。蹈杀天下人去在。
　　戴角披毛恁么来。铁围山岳尽冲开。
　　阎浮踏杀人无数。蓦鼻深穿拽不回。
　　举。庞居士问马祖。不昧本来身。请师高著眼。马祖直上觑。居士云。一种勿弦琴。唯师弹得妙。马祖直下觑。居士礼拜。马祖归方丈。居士随后云。弄巧得拙。
　　浩浩擎山戴岳来。撑天拄地势崔嵬。
　　从教弄巧翻成拙。撒手前行更不回。
　　举。南泉示众云。道非物外。物外非道。赵州出问。如何是物外道。南泉便打。赵州接住云。和尚莫打某甲。已后错打人去在。南泉掷下拄杖云。龙蛇易辨。衲子难瞒。
　　软缠藏锋入阵来。画时擒下眼瞠开。
　　死生一决英雄士。文武双行将相才。
　　举。石头问长髭。甚处来。长髭云。岭南来。石头云。大庾岭头一铺功德。成就也未。长髭云。成就久矣。只欠点眼。石头云。莫要点眼否。长髭云。便请。石头垂下一足。长髭便礼拜。头云。见个什么。长髭云。如红炉上一点雪。
　　一铺大悲千手眼。十分圆就未开光。
　　君看笔下神通现。更有灵踪在上方。
　　举。芭蕉示众云。你有拄杖子。我即与你拄杖子。你无拄杖子。我即夺你拄杖子。
　　你有面前拈取去。你无背后夺将来。可怜黑漆光生底。击著千门万户开。

　　苏州定慧超信海印禅师(七则)

　　举。石霜普会迁化。众定首座住持。虔侍者曰。首座若会先师意。方可住此。先师道。休去．歇去．一念万年去．古庙里香炉去．如一条白练去。且道先师意作么生。座曰。只是明一色边事。侍者曰。首座不会先师意。座曰。装香来。香烟断处。我若不脱去。即不会先师意。香烟才绝。首座便脱去。侍者于背上拊一下。曰。去即不无。要且不会先师意。
　　张家养得数个儿。大者敩爷冶家业。
　　中有一男艺最精。气宇如王威猛烈。
　　别。别。踏翻海底。不顾骊龙珠。
　　喝散白云。岂羡长天月。
　　举。太原孚上座参雪峰。至方丈前。顾视雪峰。便下看知事。来日。入方丈云。昨日触忤和尚。峰云。知是般事便休。
　　李广将军。古今无对。深入虏庭。全身远害。
　　不动干戈赢小捷。到今边塞嘉声在。
　　举。临济辞黄檗。檗问。什么处去。济曰。不是河南。便是河北。檗便打。济约住棒。遂打一掌。檗大笑。唤侍者。将先师禅板．拂子来。济云。侍者将火来。檗云。虽然如此。汝但将去。已后坐却天下舌头去在。
　　师资叙别意非遥。禅板持来命火烧。
　　佛祖己灵犹不重。信行余长孰擎挑。
　　举。琅玡广照问举和尚。近离甚处。举云。两浙。照云。船来。陆来。举云。船来。照云。船在甚处。举云。胡步。照云。且坐吃茶。举云。喏。喏。
　　渔翁萧洒任东西。芦管横吹和不齐。
　　夜静月明鱼不食。扁舟卧入武陵溪。
　　举。沩山示众云。有句无句。如藤倚树。后疏山问云。树倒藤枯时如何。山呵呵大笑。归方丈。
　　树倒藤枯伸一问。呵呵大笑有来由。羚羊挂角无寻处。直到如今笑未休。
　　举。僧问举和尚。如何是佛。举云。芦芽穿膝。
　　信手拈来如掣电。全机大用疾如风。
　　放行一句通消息。后夜猿啼在乱峰。
　　举。耽源辞国师曰。某甲往南方。忽有人问极则事。如何只对。师云。幸自可怜生。须要个护身符子作什么。
　　不重己灵犹未可。护身符子更那堪。
　　为君旨外通消息。秋月无云落碧潭。

　　东京慧林德逊佛陀禅师(二则)

　　举。赵州问僧。吃粥了也未。僧云。了也。州云。洗钵盂去。
　　粥了令教洗钵盂。初心往往更心粗。
　　直饶到此分明了。已是平生不丈夫。
　　举。僧问云门。不起一念。还有过也无。门云。须弥山。
　　问答随机或浅深。云门终是饱丛林。
　　如今竞逐须弥走。无限平人被陆沉。

　　舒州投子山义青禅师(四则)

　　举。僧问洞山。如何是祖师西来意。山云。待洞水逆。即向汝道。
　　古源无水有何声。满岸西风一派新。葱岭罢询熊耳梦。雪庭休说少林春。
　　举。僧问石霜。如何是石霜深深所。霜云。无鑐销子两头摇。
　　三更月落两山明。古道程遥苔藓生。
　　金锁摇时无手把。碧波心月兔常行。
　　举。僧问夹山。如何是夹山境。山云。猿抱子归青嶂后。鸟衔华落碧岩前。
　　月皎青松鹤梦长。碧云丹柱挂羚羊。
　　高岩壁仞千峰雪。石笋生条半夜霜。
　　举。僧问曹山。佛未出世时如何。山云。曹山不如。僧曰。出世后如何。山云。不如曹山。
　　月隐青山瑞气高。梧藏丹凤觑无辽。
　　无端石马潭中过。惊怒泥龙翻海潮。

　　东京智海本逸正觉禅师(六则)

　　举。云门一日僧堂前见直岁吃糊饼次。乃问。吃得几个糊饼。岁云。五个。门云。露柱吃得几个。岁云。请和尚茶堂里吃茶。门便归方丈。
　　韶阳门下足英明。直岁之才又哲英。
　　云华堂前凹凸处。不劳心力一齐平。
　　举。外道问佛。今日说何法。佛云。说定法。来日又问。今日说何法。佛云。说不定法。外道云。昨日定。今日为什么不定。佛云。昨日定。今日不定。
