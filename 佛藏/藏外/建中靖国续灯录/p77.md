<!-- { "loadSidebar": true } -->
　　僧曰。人境已蒙师指示。向上宗乘事若何。师挂拂子于旧处。
　　上堂云。湖南近日稍别。小雪应时及节。但管积岭堆山。勿论春寒秋热。阿呵呵。真可悦。庭下黄柑香不彻。
　　上堂。举扇子云。犀牛扇子古今扬。七十峰前九夏长。二六时中如可用。分明头角好商量。且问诸禅德。商量个什么。良久。云。任尔千般巧。终无两样风。乃放下扇子。
　　上堂。拈拄杖云。诸供养中。法供养最胜。所谓法供养者。山供养水。水供养山。僧堂供养佛殿。佛殿供养僧堂。诸人供养老僧。老僧供养诸人。良久云。供养已毕。念普供养真言。老僧忘却。且教拄杖子念与诸人。卓一下。云。静处萨婆诃。
　　上堂云。闹市里识取古佛。百草头上荐取老僧。闹市里古佛且致。百草头上老僧作么生荐。乃云。不是逢人夸好手。大都品格合风流。喝一喝。

　　庐陵定香山惟德禅师

　　问。登师子座。作师子吼。
　　师云。退后三步。
　　僧曰。忽遇文殊来又作么生。
　　师云。列在下风。
　　上堂云。独坐草庵中。空生直未委。天龙殊不知。花雨从何坠。摩竭徒掩室。毗耶空目闭。睡起一杯茶。别是个滋味。咄。
　　上堂云。难。难。丝毫犹隔万重山。易。易。刹那便到无生地。堪嗟文殊与维摩。两个纷纷谈不二。山僧即不然。良久云。难。难。拣择明白君自看。喝一喝。

　　南岳草衣岩治平庆时禅师

　　问。如何是治平境。
　　师云。石室夜深霜月白。草衣岁久败蒲寒。
　　僧曰。如何是境中人。
　　师云。携筇寻远水。洗钵趁朝斋。
　　僧曰。人境已蒙师指示。向上宗乘事若何。
　　师云。水马嘶风。泥牛渡海。
　　上堂云。不是心。不是佛。不是物。与君放出辽天鹘。还见么。清风月下守株人。良兔渐遥春草绿。喝一喝。
　　上堂云。终日茫茫。那事无妨。且道那事如何。良久。云。落叶知流水。归云识旧峰。

　　洪州兜率从悦禅师法嗣


　　洪州龙安山兜率惠照禅师

　　开堂日。上首白槌竟。师顾视云。还观得么。若观得去。便能卷舒无碍。隐显自由。若观不得。第二义门出来相见。
　　问。如何是第一义谛。
　　师云。槌下分付。
　　僧曰。第二义门请师举唱。
　　师云。千家帘幕春光在。几处园林日色明。
　　僧曰。学人未晓。
　　师云。劳而无功。
　　僧曰。争柰分付了也。
　　师云。一人传虚。万人传实。
　　问。法鼓才声。大无云集。学人上来。乞师指示。
　　师云。天静不知云去处。地寒留得雪多时。
　　僧曰。学人未晓。乞师端的。
　　师云。一重山背一重人。
　　师乃云。龙安山上。道路纵横。兜率宫中。楼台重叠。虽非天上。不是人间。到者心安。全忘诸念。善行者不移双足。善入者不动双扉。自能笑傲烟萝。谁管坐消岁月。既然如是。向上还有事也无。良久。云。莫教推落岩前石。打破下方遮日云。以拂子击禅床。
　　上堂。举拂子云。端午龙安亦鼓桡。青山云里得逍遥。饥餐渴饮无穷乐。谁爱争光夺锦标。却向干地上划船。高山头起浪。明椎玉鼓。暗展铁旗。一盏菖蒲茶。数个沙糖粽。且移取北郁单越来。与南阎浮提斗额看。击禅床一下。
　　上堂云。兜率都无伎俩。也敩诸方榜样。五日一度升堂。起动许多龙象。禅道佛法又无。到此将何供养。须知达磨西来。分付一条拄杖。乃拈起云。所以道。你有拄杖子。我与你拄杖子。你无拄杖子。我夺你拄杖子。且道那个是宾句。那个是主句。若断得去。即途中受用。若断不得。且世谛流布。乃抛下拄杖。

　　袁州杨岐山子圆禅师

　　问。如何是祖师西来意。
　　师云。如何是上座意。
　　僧曰。比为请益。
　　师云。老僧答你不少。
　　上堂云。杨岐无异路。到者皆省悟。若也更求玄。驴年得休去。珍重。

　　黄州柏子山嵩禅师法嗣


　　黄州东禅惟资禅师

　　上堂云。信手招来。无非佛事。何故。头头显理。物物皆宗。念念释迦出世。步步弥勒下生。若信得及。把得住。便请坐断报化佛头。高步毗卢顶上。招拄杖云。且道拄杖子有何长处。良久。画一画。云。能杀能活。能纵能夺。更有一般堪羡处。不风流处也风流。卓一下。

　　澧州夹山纯禅师法嗣


　　澧州钦山乾明普初禅师

　　上堂。良久。云。举扬宗旨。上祝　皇基。伏愿祥云与景星俱现。醴泉与甘露双呈。君乃尧舜之君。俗乃成康之俗。使林下野夫不觉成太平曲。且作么生是太平曲。无为而为。神而化之。洒德雨以霶霈。鼓仁风而雍熙。民如野鹿。上如标枝。十八子知不知。哩哩啰逻罗哩。拍一拍。下座。

　　东京智海智清佛印禅师法嗣


　　蕲州四祖仲宣禅师

　　问。牛头未见四祖时。为甚么百鸟衔花献。
　　师云。看风使帆。
　　僧曰。见后为甚么不衔花。
　　师云。相头买帽。
　　僧曰。只如学人今朝与和尚相见。又且如何。
　　师云。彼一时。此一时。
　　师乃云。诸佛出世。为一大事因缘。祖师西来。直指人心是佛。凡圣本来不二。迷悟岂有殊途。非涅槃之可欣。非死生之可厌。但能一言了悟。不起坐而即证无生。一念回光。不举步而遍周沙界。如斯要径。可曰宗门。山僧既到遮里。不可徒然。
　　乃举拂子云。看看。山河大地．日月星辰．若凡若圣．是人是物。尽在拂子头上一毛端里出入游戏。诸人还见么。设或便向遮里见去。倜傥分明。更须知有向上一路。且问诸人。作么生是向上一路。良久。云。六月长天降大雪。三冬岭上火云生。

　　泉州干峰圆慧禅师

　　上堂云。达磨正宗。衲僧巴鼻。堪嗟迷者成群。开眼瞌睡。头上是天。脚下是地。耳朵闻声。鼻孔出气。敢问云堂之徒。时中甚处安置。还见么。可怜双林傅大士。却言只遮语声是。咄。
　　上堂云。春风荡荡。幽鸟关关。山青水碧兮罗空亘野。为报诸人兮慎勿颟顸。勿颟顸。好自看。十方三世趯团圞。以拄杖击禅床一下。

　　临江军慧力院可昌禅师法嗣


　　临江军瑞筠山慧力洞源禅师

　　上堂云。佛祖不立。雨落街头自湿。凡圣何依。晴乾自是无泥。方知头头皆是道。法法本圆成。休说赵州七斤衫。曹源一滴水。须弥顶上浪滔天。大洋海底红尘起。咦。是何道理。参。

　　袁州分宜福圣常极禅师

　　上堂云。和风习习。春日迟迟。牧童抛掌。石女生儿。垄上争先种植。田中急切扶犁。鸟窠冻齈。布毛莫吹。天皇老汉。糊饼充饥。休言即心即佛。莫问得髓得皮。松窗石室。兀坐支颐。只知今日明日。谁顾果满三祗。以拂子击禅床。

　　庐山开先行瑛禅师法嗣


　　庐山开先华藏海评禅师

　　上堂云。始见山前麦熟。满田又插新秧。东村人带水拖泥。西家里歌声一片。所谓苦中有乐。众生日用而不知。唯有寒山呵呵大笑。诸禅德。且道寒山子笑个什么。还会么。不觉日又夜。争教人少年。参。

　　洪州上篮希肇禅师法嗣


　　洪州大宁文广禅师

　　问。如何是大宁境。
　　师云。此地更无尘一点。城居宛若似山居。
　　僧曰。如何是境中人。
　　师云。入门便见。

　　饶州荐福英禅师法嗣


　　福州等觉普明禅师

　　开堂日。上首白槌罢。师良久。普视大众云。奇哉。妙哉。是诸人还于此观得么。若实于此观得。尽十方世界更无微毫许法可与为见为闻。亦无纤芥许法可与为对为待。可谓露裸裸．赤洒洒。若观不得。定是根尘结缚未解。凡圣情量不脱。终日只在是非得失里转倒。有什么用处。众中莫有超然独脱洒落底衲僧么。无妨出来。与你证明。
　　问。当年裴相参黄檗。笑指高僧问有因。府帅宪车临祖席。其中消息若为陈。
　　师云。彼一时。此一时。
　　僧曰。可谓风清八郡鱼龙跃。明耀千家日月心。
　　师云。伶利衲僧。
　　僧曰。门外沙堤闻再筑。即承天诏驾归骖。
　　师云。当头道著。
　　问。师唱谁家曲。宗风嗣阿谁。
　　师云。鄱阳湖里。白浪滔天。
　　僧曰。荐福一枝今独秀。钓螺江上月分辉。
　　师云。衲子难暪。
　　僧曰。向上还更有事也无。
　　师云。有。
　　僧曰。幸遇海众。何妨指出。
　　师云。高著眼。
　　问。如何是夺人不夺境。
　　师云。风清月白。
　　僧曰。如何是夺境不夺人。
　　师云。灰头土面。
　　僧曰。如何是人境俱不夺。
　　师云。海晏河清。
　　僧曰。如何是人境两俱夺。
　　师云。水泄不通。
　　问。如何是宾中宾。
　　师云。伶俜更苦辛。
　　僧曰。如何是宾中主。
　　师云。问处甚分明。
　　僧曰。如何是主中宾。
　　师云。垂手入红尘。
　　僧曰。如何是主中主。
　　师云。宝剑当胸。
　　僧曰。宾主已蒙师指示。向上宗乘事若何。
　　师云。且待别时来。
　　师乃云。休。休。直饶问若联珠。答如瓶泻。若也于道。远之远矣。何谓也。若论此事。一大藏教更不能诠。三世诸佛唯是自得。辉今耀古。忘见绝知。弥满十虚。宁有方所。秖为情生知隔。想变体珠。于日用间不能自觉。所以劳佗先德回首尘劳。开方便门。示真实相。方便门已八字打开了也。还有入得底么。若向遮里入得。便能持实相印。建大法幢。出没纵横。卷舒自在。直饶到此。犹落建化门底。未为衲僧径要一路。作么生是径要一路。良久。云。肯重不得全。卸却方为妙。珍重。

　　建中靖国续灯录卷第二十四


　　建中靖国续灯录卷第二十五　　　［宋磻］

　　　　东京法云禅寺住持传法佛国禅师(臣)惟白集
　　对机门

　　庐陵清原山行思禅师第十四世


　　东京法云禅寺善本大通禅师法嗣


　　婺州云黄山宝林寺宝觉禅师

　　讳果昌。姓时氏。安州人也。自幼出家。精通贝叶。弱冠试度。遂慕南宗。远造宝林大通禅师席。入室。闻举游山玩水因缘。豁然大悟。乃获印可。复游淮甸。遍扣宗师。孤节介性。超然独异。担板自称。名播丛席。缘终示疾。沐浴更衣。索笔为颂。趺坐而逝。
　　问。朝宰临筵。愿闻举唱。
　　师云。闻似不闻。
　　僧曰。恁么则得闻于未闻也。
　　师云。不闻似闻。
　　僧曰。一句流通。清风匝地。
　　师云。一似不曾闻。
　　问。昔日保寿开堂。三圣推出一僧。保寿便打。学人今日不推自出。未审和尚如何下手。
　　师云。尊官在此。
　　僧曰。不干他事。
