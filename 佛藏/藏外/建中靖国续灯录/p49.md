<!-- { "loadSidebar": true } -->
　　师云。秋风飒飒。秋雨微微。败叶纷飞。岭云缭绕。于此明得。善财入弥勒楼阁。帝网重重。互相涉入。于此未明。且莫迷头认影。止宿草庵。如斯话会。曲为初机。明眼高流。共相证据。噫。什么说话。良久。云。云在岭头闲不彻。水流涧下太忙生。参。

　　明州天童山清遂禅师法嗣


　　福州乾元寺了觉禅师

　　开堂日。上首白槌竟。师良久云。直饶阿那律天眼。未解谛观。便是千手大悲。焉能提掇。众中莫有不甘者么。出来掀倒禅床。约散大众。然虽如是。未是作家。且于第二门中与衲僧出气。
　　问。少林九年垂一语。直至如今赚举。欲得不赚。便请师举。
　　师云。唵。
　　僧曰。摩哒哩伽。摩哒哩智又作么生。
　　师云。放你三十棒。
　　问。尊者证果。超越圣流。不涉重修。请师速道。
　　师云。落花檐外朵。青柳槛前梢。
　　僧曰。一雨周沙界。群心永夜稣。
　　师云。水不洗水一句作么生道。
　　僧曰。应知松柏操。不改岁寒心。
　　师云。且信一半。
　　问。未离兜率。已降王宫。未审是什么人。
　　师云。牛头出。马头回。
　　僧曰。未审是法身。报身。
　　师云。牵犁拽杷。
　　师顾视大众云。还相委悉么。若不相悉。山僧今日指鹿为马。唱九作十。瞒诸人去也。摩竭正令。水泄不通。少室真规。风吹不入。圣凡情尽。体露真常。迥绝见知。辉腾今古。良由情存圣量。随在见知。所以听不出声。见不超色。纵灭一切见闻觉知。内守幽闲。犹为法尘分别影事。造种种业。轮回异趣。往而不返。真可悲哉。若能回光返照。有何佛道可成。众生可度。便能向火焰里藏身。东涌西没。于微尘上走马。同死同生。若向遮里见得彻。参得透。切忌认驴鞍桥作阿爷下颔。

　　南岳应天万寿应珹禅师

　　师初参净慈遂禅师。遂问。上人从何而来。
　　师云。毗陵来。
　　遂云。我闻毗陵出好草虫扇子。带得来否。师作一圆相。
　　师云。大善知识又要遮个作什么。
　　遂云。只遮个。此间亦要得。师于言下大悟。
　　上堂云。山花狼藉。孤负空生。山草离披。拈起室利。惊得岳神稽首。土地和南。陕府铁牛无放处。嘉州石像露全身。如斯说话。错会者多。敢问诸人。不涉春缘一句作么生道。良久。云。不得春风花不开。花开又被风吹落。咄。

　　福州大中立志禅师

　　问。握骊珠于掌上。鉴十方于目前。学人上来。请一师鉴。
　　师云。草贼大败。
　　僧云。学人今日失利。
　　师云。自知较一半。僧便喝。
　　师云。强惺惺。
　　问。远趋丈室。仰慕宗风。学人上来。请师一接。
　　师云。高挂钵囊。
　　僧曰。便是为人处也无。
　　师云。盲人摸地。
　　僧曰。莫厌良为贱。
　　师云。短贩樵人。徒夸书剑。
　　问。马祖升堂。百丈卷席。未审古人意旨如何。
　　师云。官马相踏。
　　僧云。学人今日小出大遇。
　　师云。拄杖未曾拈著。
　　上堂云。猿啸乌山之畔。众兽潜藏。云生螺渚之间。群峰失色。太阿宝剑。耀日争辉。樵父船柴。医王辨价。还有不顾宾主者。出来道看。良久。云。水冻鱼难跃。天寒草发迟。以拄杖打香台一下。
　　上堂云。法不见法。法不行法。法不知法。大众。遮个是香炉子。如何是不见．不行．不知。百亿恒沙世界诸佛尽在香炉上放光动地。说法度人。诸人还见么。直饶见得。也涉踟蹰。咄。
　　师于绍圣元年三月十一日集众。沐浴净发。写偈云。
　　麒麟掣断黄金锁。玉兔冲开白玉关。
　　好是无云中夜后。一轮明月照踵山。
　　偈毕。趺坐而逝。茶毗。获舍利。塔葬本山。

　　金陵蒋山赞元觉海禅师法嗣


　　衢州江山县石门罗汉禅院雅禅师

　　问。雷音一震。龙象咸臻。学人上来。请师举喝。
　　师云。莲目瞬时千界静。金颜笑处一花新。
　　僧曰。人天尽入罗峰境。今日亲闻端的音。
　　师云。百万茫茫人不知。
　　问。佛未出世时如何。
　　师云。东宫玉殿无遗影。
　　僧曰。出世后如何。
　　师云。毗蓝园畔雨天花。
　　僧曰。与么则逾春城于八夜。栖雪岭于六年。
　　师云。威音王已前作么生。
　　僧曰。且待别时。师便打。
　　问。如何是祖师西来意。
　　师云。熊耳塔开空寂寂。唯留只履冒轻埃。
　　问。如何是和尚家风。
　　师云。一条筇竹杖。三事衲鬘衣。
　　僧曰。客来将何祗待。
　　师云。酌泉酽点祖师茶。
　　上堂云。茱萸鲜懒菊花香。畅杀陶家醉酒郎。我辈泛觞虽绝分。东篱闲玩也无妨。大众。闲玩即不无。且道眼在什么处。知有底。眉毛眼上横。未谙者。红黄里乱走。阿呵呵。今日元来九月九。咄。下座。

　　信州龟峰瑞相子琼禅师

　　问。如何是慱山境。
　　师云。涧流渌水。路出松门。
　　僧曰。如何是境中人。
　　师云。身著红绡衣。肚中黑如漆。
　　僧曰。向上宗乘事若何。
　　师云。刹竿头指天。
　　问。青春已过。夏景暄繁。时节因缘。请师为说师云。腊月二十五。未是拜年时。
　　僧曰。学人未晓。乞师再指。
　　师云。石人身上不生毛。

　　金陵蒋山可政禅师

　　问。如何是道。
　　师云。不许夜行。
　　僧曰。如何是道中人。
　　师云。投明须到。
　　问。如何是向上事。
　　师云。一人泉在最高峰。

　　潭州开福守义禅师法嗣


　　庐州澄慧惟昞禅师

　　问。向上宗乘。请师举唱。
　　师云。有问有答。
　　僧曰。如同昔日空生问。一似当初善逝酬。
　　师云。无问无答。
　　僧曰。一句蒙师指。三拜谢师恩。
　　师云。静处萨婆诃。
　　问。蹈破澄潭月。穿开碧落天。不顾危亡。乞师指示。
　　师云。斋后钟。
　　僧曰。青山无异路。智辨在当人。
　　师云。直须子细。僧应喏。
　　师云。[跳-兆+孛]跳。

　　南岳云峰文悦禅师法嗣


　　桂州寿宁齐晓禅师

　　问。大众云臻。合谈何事。
　　师云。波斯入闹市。
　　僧曰。恁么则草偃风行。
　　师云。万里望乡关。
　　问。如何是佛。
　　师云。著衣吃饭。
　　僧曰。叉手当胸。退身三步。
　　师曰。醉后漆杯。
　　上堂云。触目不会道。犹较些子。运足焉知路。错下名言。诸仁者。山僧今日将错就错。汝等诸人见有眼。闻有耳。嗅有鼻。味有舌。因什么却不会。良久。云。武帝求仙不得仙。王乔端坐却升天。咄。

　　庐州澄惠咸诩禅师

　　问。德山入门便棒。万古宗风。临济入门便喝。古今榜样。去此二途。请师拈掇。
　　师云。我总不与么。
　　僧曰。一言启口。别是家风。
　　师云。赖遇拄杖不在手。
　　问。有问有答。善巧分张。向上宗乘。请师别道。
　　师云。阇梨问得最亲。
　　僧曰。学人会也。
　　师云。会个什么。僧举起坐具。
　　师云。毕竟作么生。僧便喝。
　　师云。作家。僧礼拜。师便喝。
　　师云。如来秘旨。岂涉辞锋。祖师心印。徒劳穿凿。若举宗乘一字。海水逆流。须弥倒卓。若说佛说祖。三界平沉。四生何有。若向下商量。枯木生花。寒灰发焰。然虽如是。若向衲僧门下。白云千里万里。且道衲僧有什么长处。良久。云。更有一般堪羡处。长连床上带刀眠。

　　南岳福严保宗禅师法嗣


　　衡州花药山崇胜义然禅师

　　问。临济血脉。请师直道。
　　师云。虚空里扬眉。默地里点头。
　　僧曰。莫只遮便是。
　　师云。是即是。作么生会。僧却点头。
　　师云。遮贼好吃棒。
　　僧连声道。贼。贼。归众。
　　师云。三十棒也较不得。
　　上堂云。心心心。青山绿水深。若人识得遮山水。相对事法总平沉。是你诸人总识得。为什么七十二峰俨然依旧。试为说看。若说不出。大似不曾行脚。参。

　　南岳承天智昱禅师

　　问。如何是佛。
　　师云。发长僧貌丑。
　　僧曰。意旨如何。
　　师云。脑门后合掌。
　　问。如何是祖师西来意。
　　师云。石廪峰高。
　　僧曰。意旨如何。
　　师云。游人罕到。
　　问。如何是和尚家风。
　　师云。纸帐禅林。
　　僧曰。客来如何祗待。
　　师云。山中石耳。
　　师于元丰八年四月内沐浴净发。趺坐而逝。茶毗。齿舌眼睛不坏。

　　东京十方净因道臻净照禅师法嗣


　　福州长庆寺慧暹文慧禅师

　　问。离上生之宝刹。登延圣之道场。如何是不动尊。
　　师云。孤舟载明月。
　　僧曰。忽遇橹桌俱停又作么生。
　　师云。渔人偏爱宿芦花。
　　问。长期进道。西天以腊人为验。未审此间以何为验。
　　师云。铁弹子。
　　僧曰。未审意旨如何。
　　师云。大底大。小底小。
　　问。德山临济即不问。传衣付法事如何。
　　师云。你向什么处见德山临济。僧便喝。
　　师云。还曾梦见也未。僧拊掌入众。
　　师云。果然。果然。
　　师云。坐断要津时。见处黑如漆。放开一线道。处处见弥勒。而今放则放了也。且道弥勒在什么处。众中还有见得者么。便请出来。对众道看。良久云。有么。有么。善财不知何处去。楼阁门开独往还。喝云。各请归堂。

　　福州栖胜继超禅师

　　上堂。拈拄杖。良久。云。三世诸佛尽在遮里[跳-兆+孛]跳。大众还会么。过去诸佛说了。未来诸佛未说。现在诸佛今说。敢问诸人。作么生是说底事。卓一下。云。苏嚧。苏嚧。

　　邓州香严山慧照禅师洞敷

　　本福州人。生于范氏。幼而气韵清敏。长慕空宗。依东京景德寺圆明大师为师。试经落发。爱具后。遍参江淮丛席。迨见净因净照臻禅师。一言顿契。如箭锋直。加以学谈今古。名动京师。遂膺　　朝旨。住邓之香严几十载。次旋故里。受请龟山．寿山．神光。凡更三刹。皆闽中上游。厥后又未可量也。
　　师初开堂日。僧问。师唱谁家曲。宗风嗣阿谁。
　　师云。海底泥牛吼。云中木马嘶。
　　僧曰。学人未晓。乞师再指。
　　师云。一声声彻九重天。
　　问。朝命既临于此日。师将何法报　君恩。
　　师云。皇天无亲。唯德是辅。
　　僧曰。如何是德。
　　师云。一人歌有道。万姓乐无私。
　　问。祖意与教意。是同是别。
　　师云。凤阙摩空。汴河泻碧。
