<!-- { "loadSidebar": true } -->
　　上堂云。云飏飏。雨沥沥。尽是诸人日用力。直饶于此便明得。二十拄杖教谁吃。
　　上堂云。叶辞柯。秋已暮。参玄人。须警悟。莫谓来年更有春。等闲蹉了岩前路。且道作么生是岩前路。良久。云。险。
　　上堂云。主山吞却案山。寻常言论。拄杖子普该尘刹。未足为奇。光景两亡。复是何物。良久。云。劫火洞然毫末尽。青山依旧白云中。
　　上堂云。佛祖之道。壁立千仞。拟议驰求。还同点额。识不能识。智不能知。古圣到遮里。垂一言半句。要你诸人有个入处。所以道。低头不见地。仰面不见天。欲识白牛处。但看髑髅前。如今头上是屋。脚下是地。面前是佛殿。且道白牛在什么处。乃召大众。众举头。师叱之。

　　潭州石霜山崇胜禅院琳禅师

　　问。拈槌举拂拈放一边。请师答话。
　　师云。高著眼。
　　僧曰。作家宗师。
　　师云。脚下蹉过。僧以坐具画一画。
　　师云。自领出去。
　　问。法王出世。请施法令。
　　师云。一二三四五。
　　僧曰。法令施行。
　　师云。潇湘船子。
　　问。慈云霭霭。惠日辉辉。大众欣然。乞师一接。
　　师云。好。
　　僧曰。不言含有象。何处谢无私。
　　师云。石女溪边笑点头。
　　问。石霜枯木重生时如何。
　　师云。海底金龟走。天边玉兔明。
　　僧曰。恁么则觉花开有地。果熟自然香。
　　师云。须弥顶上面南行。
　　上堂云。霜花一境。极目萧然。枯木堂前。风行草偃。渌水滔滔无尽。白云合而还开。往来禅客饱足观光。林下相逢呵呵大笑。且道笑个什么。良久。云。烟村三四月。别是一家春。
　　上堂云。或谈玄。或说妙。德山临济把手笑。更言无说是菩提。多年梁上生芝草。咦。
　　师元丰七年三月初八日净发沐浴。至夜。小参云。平生行脚。方始见人。平生参禅。始终得力。成佛作祖。不离方寸。镬汤炉炭。秖在而今。遮个消息。如人饮水。冷暖自知。听吾一颂。大幻一段。见明灿烂。苦恼众生。早晚分散。夜半。端然示寂。阇维。得舍利。葬于本山。

　　蕲州开元琦禅师

　　问。芥子纳须弥即不问。微尘里转大法轮时如何。
　　师云。一步进一步。
　　僧曰。恁么则朝到西天。暮归唐土。
　　师云。作客不如归家。
　　僧曰。怀州牛吃禾。益州马腹胀又作么生。
　　师云。人心似等闲。
　　问。有佛处不得住。无佛处急走过。离此二途。请师直道。
　　师云。但得雪消去。自然春到来。
　　僧曰。恁么则截断两头。归家稳坐。
　　师云。不动一句又作么生。
　　僧曰。大罗山顶依青嶂。挂月峰前看白云。
　　师云。心不负人。面无惭色。
　　问。久向道风。请师相见。
　　师云。云月是同。溪山各异。
　　上堂云。文彩未生。一物也无。文彩既生。万事纵横。明来暗谢。暗去明来。楼阁门开。谁睹善财。喝一喝。拍一拍。下座。
　　上堂云。虚空无内外。事理有短长。顺则成菩提。逆则成烦恼。灯笼常瞌睡。露柱亦懊恼。大道在目前。更去何处讨。击禅床一下。
　　上堂云。四面亦无门。十方无壁落。头髼松。耳卓朔。个个男儿大丈夫。何得无绳而自缚。且道透脱一句作么生道。良久。云。蹈破草鞋赤脚走。
　　上堂。以拂子击禅床一下。云。作什么。良久。云。因风吹火。用力不多。

　　福州玄沙明惠合文禅师

　　问。如何是佛。
　　师云。舌不从口出。
　　僧曰。从什么处出。
　　师云。切忌耳根寻。
　　僧曰。[口*佗]。
　　师云。钝致杀人。
　　问。如何是正眼。
　　师云。银盘著火煮。
　　问。如何是道。
　　师云。私通车马。
　　僧进一步。师云。官不容针。
　　问。如何是佛法大意。
　　师云。九峰藏夏雪。
　　僧曰。乞师方便。
　　师云。一洞起清风。
　　问。如何是祖师西来意。
　　师云。五里三歇。
　　僧曰。意旨如何。
　　师云。饮雪吞霜。
　　问。骊珠未见时如何。
　　师云。泥瓶藏水马。
　　僧曰。见后如何。
　　师云。菜饭祭狸奴。
　　问。十里松声。如何浪响。
　　师云。耳里遭钉。
　　僧曰。乞师答话。
　　师云。眼中添屑。
　　问。从上诸圣以心传心。未审和尚如何为人。
　　师云。泉声含太古。
　　问。顶门无照。心外有心。如何是心外心。
　　师云。问取路行人。
　　僧曰。如何是心内心。
　　师云。金刚提不起。
　　上堂云。沧海阔。青山高。兔无角。龟无毛。向此荐得。鹞子过新罗。若有方便门路。一任来来去去。石门难掩通南北。一路樵歌两岸山。咄。
　　上堂云。恁么恁么。脚跟难蹈。万寺千僧。三山七塔。玉露草头垂。金风天下匝。更上一层楼。朝云开未合。向此不明。翻成搕[打-丁+(天/韭)](上音罨下音鞁)。
　　上堂云。春山春水。春雨春风。蝶舞花红。莺啼柳绿。又道鱼踪鸟迹。兔角龟毛。火里蝍蟟。竿头进步。当恁么时。应现法门。宣无尽意。咄。是底物捡点得来。鰕为子屈。
　　上堂云。三五十五。沩山水牯。二六十二。雪峰鳖鼻。虽是向上关棙。谁到恁么田地。更有绝品醍醐。谁识舌头滋味。智不到处。切忌切忌。为报南闽诸大士。鼻孔近来多失利。咄。
　　上堂云。云横天际。雨出龙心。草木承恩。山川得主。樵者唱兮汝打鼓。渔者歌兮汝作舞。夜来天地动春风。笑问春风一无语。击禅床一下。

　　潭州云盖山海会寺守智禅师

　　问。实际理地。不受一尘。佛事门中。不舍一法。如何是一法。
　　师云。拈三放一。
　　僧曰。某甲鼻孔在什么处。
　　师云。云盖无鼻孔。
　　问。法尔不尔。如何契得。
　　师云。露柱挂灯笼。
　　僧曰。少遇知音。
　　师云。三门头合掌。
　　问。鼓声才罢。大众临筵。祖意西来。请师举唱。
　　师云。雨过路头干。
　　僧曰。祖意既如是。家风事若何。
　　师云。脑后合掌。
　　僧曰。全因今日。
　　师云。谢汝到来。
　　问。大海有珠。如何取得。
　　师云。无心者得。
　　僧曰。到处有明月。在处有清风。
　　师云。秖为你有心。
　　僧曰。别宝须还碧眼胡。
　　师云。少卖弄。
　　问。远别五峰即不问。近居灵盖事如何。
　　师云。门外三蛇井。孤峰五色云。
　　僧曰。恁么则千星中一月。
　　师云。钝致杀人。
　　上堂云。云盖并无长处。二时粥饭。略以相待。同时吃粥。同时吃饭。同坐吃茶。是事相随。更觅什么奇特事。若要奇特事。除是西来达磨。伏惟珍重。
　　上堂云。昨日高山看钓鱼。步行骑马失却驴。有人拾得骆[駋-口+巴]去。重赏千金一也无。乃云。若向遮里荐得不著。还草鞋钱。吽。参。
　　上堂云。把断命根。拽脱舌头。翻身倒坐。走马骑牛。若也不会。随流入流。喝一喝。

　　潭州宝盖山子勤禅师

　　问。师今已唱胡家曲。更将何法示来徒。
　　师云。一字两头垂。
　　僧曰。威光分此夜。照用出何门。
　　师云。头上光明煜赫。脚下黑漆颟顸。
　　僧曰。入水见长人。
　　师云。傍观者丑。
　　上堂云。溪山虽异。云月是同。顺应方圆。任自西东。大众。法不离色。响不离声。到遮里。明明声色显露。如何透得。还有透得底么。良久。云。钟鸣鼓响相交应。青山不碍白云飞。咄。

　　庐山圆通圆玑禅师

　　问。更深夜静。正好商量。且道商量个什么。
　　师云。达磨西来底。
　　僧曰。的有商量底道理也无。
　　师云。千江有水千江月。万里孤舟万里身。
　　问。生死到来。如何回避。
　　师云。堂中瞌睡。寮里抽解。
　　僧曰。便恁么时如何。
　　师云。须知有转身一路。
　　僧曰。如何是转身一路。
　　师云。倾出你脑髓。拽脱你鼻孔。
　　僧曰。便从今日无疑去也。
　　师云。作么生会。
　　僧曰。但知行好事。不用问前程。
　　师云。须是恁么。
　　问。一问一答。尽落言诠。不涉言诠。请师速道。
　　师云。缩却舌头。
　　僧曰。几合一生疑著。
　　师云。碧眼胡僧。
　　上堂云。春雨微微。百事皆宜。禾苗发秀。蔬菜得时。阿难如合掌。迦叶亦攒眉。直饶灵山会上拈花微笑。算来犹涉离微。争似三家村里老翁深耕浅种。各知其时。有事当面便说。谁管瞬目扬眉。更有一般奇特事。末后一著更须知。击拂子。下座。
　　上堂云。云生岭上。为瑞为祥。月落寒潭。有明有暗。千丈瀑布。举世皆知。华藏玄关。何人会得。良久。云。善财不弹指。弥勒自门开。参。

　　安州九嵕山圆明院法明禅师

　　问。宝座既登于此日。请师一句露尖新。
　　师云。言中有响。
　　僧曰。皋鹤连天叫。金乌绕木飞。
　　师云。识取话头。
　　问。得到宝山空手回时如何。
　　师云。用力者失。
　　僧曰。途中用尽意。懡[怡-台+羅]却回归。
　　师云。切忌道著。
　　上堂云。心本绝尘。众生自昧。犹如澄清大海。浪起风生。亦如皎洁太虚。云兴雨作。诸仁者。风未兴。云未起。寒山拾得贺太平。九峻山岭松高翠。寺前流水古今清。明眼衲僧须子细。乃笑云。久立。珍重。

　　桂州登云山超及禅师

　　问。未审云如何登。
　　师云。楖栗横担不顾人。
　　僧曰。山高巇险如何上。
　　师云。直往千峰万峰去。
　　僧曰。便是为人处也。
　　师云。看脚下。
　　僧曰。谢师指示。
　　师云。险。
　　师云。登云山巇险。良久。云。山僧今日平地上吃交。下座。

　　福州升山绍南正觉禅师

　　上堂。拈拄杖云。荷担如来。盛作吾宗。嫡裔捻著。搅大海兮鱼龙奔腾。指长天兮星辰交错。履昏衢兮为炬为明。治疾苦兮为良为药。于父子兮如龙如凤。处昆仲兮如棣如萼。思少林兮彻皮彻髓。忆黄梅兮胡穿乱凿。不见进人以礼。退人以礼。春风和畅。岩泉清泚。乡云澹荡。幽兰旖旎。花开花合。龙眠龙起。金毛出林。灵龟曳尾。隐显齐彰。各得其旨。琴不张弦。曲调高流。入千人万人耳。大众。更有一著。还知落处么。以拄杖卓一下。云。穿开幽鸟道。敲遍野僧门。

　　随州水南太平兴国智秘禅师

　　问。如何是水南境。
　　师云。桧柏与翠竹交参。山色共野花斗彩。
　　僧曰。如何是境中人。
　　师云。对面不相识。
