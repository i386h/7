<!-- { "loadSidebar": true } -->
　　师云。前令已行。
　　僧曰。丈夫未尽平生志。特地挑灯把剑看。
　　师云。识甚痛痒。
　　僧曰。只如放开捏聚一句作么生道。
　　师云。犹自不甘。
　　问。如何是宝林境。
　　师云。云黄山。
　　僧曰。如何是境中人。
　　师云。傅大士。
　　僧曰。只如向上宗乘。若何指示。
　　师云。贪观天上月。失却手中桡。
　　问。如何是佛。
　　师云。尧眉八彩。
　　僧曰。乞师再指。
　　师云。舜目重瞳。
　　问。如何是佛法大意。
　　师云。钉椿摇橹。
　　僧曰。毕竟如何。
　　师云。把缆放船。
　　提刑杨公杰入寺。因写七佛殿额。乃问。七佛重出世时如何。
　　师云。一回相见一回新。
　　又同问山次。刑拈起大士饭石。问。既是饭石。为什么咬不破。
　　师云。只为太硬。
　　刑云。犹涉繁词。
　　师云。未审提刑作么生。
　　刑云。硬。
　　师云。也是第二月。
　　上堂云。千般巧说。不离昔日门风。万种施为。秖是旧时光彩。蝉鸣高柳。普应十方。叶落孤峰。一时可验。顾视左右云。还见么。若言有见无见。未出断常。若言非有非无。乃存戏论。喝一喝。云。快须荐取。更若意思交驰。便见白云万里。
　　上堂云。正月孟春犹寒。叉手人人举过。青山隐隐如蓝。谁道迷逢达磨。参。
　　上堂云。天高地厚。自古及今。西落东生。何曾间断。清风明月。匝地普天。逼塞虚空。逃之无处。恁么说话。且逗初机。蓦拈起拄杖云。佛殿上鸱吻。吞却云黄山。见你诸人不会。却吐在旧处了也。参。
　　上堂云。山僧作事无限。凡百不曾预辨。凌晨随例餐糜。斋时伴众吃饭。日月任渠迁。四序从佗变。且道为人在什么处。良久云。两个五百。合成一贯。
　　上堂云。一即一。二即二。嗅著直是无香气。蓦拈拄杖。卓一下。云。识得山僧楖栗条。莫向南山寻鳖鼻。
　　师于绍圣三年五月十日辞世云。遮个关棙。非难非易。四象相催。吾难住世。昨夜三更星斗移。一片虚空扑落地。

　　杭州净慈宝印禅师

　　讳楚明。姓张氏。越州人也。早穷教旨。复慕禅宗。参大通禅师。初住越州承天。次迁净慈。左丞蒲公宗孟奏以师名。
　　问。法不孤起。仗境方生。如何是净慈境。
　　师云。目前朵朵之山。耳畔潺潺之水。
　　僧曰。如何是境中人。
　　师云。闲向湖边看鱼跃。归来林下毳禅衣。
　　僧曰。人境已蒙师指示。西来祖意又如何。
　　师云。白石有消日。清声无尽年。
　　僧曰。谢答话。
　　师云。家贼难防。
　　问。黄梅半夜。心印相传。惠日峰前。如何指示。
　　师云。湖水连天碧。山花映日红。
　　僧曰。西来密意蒙师决。当机一句又如何。
　　师云。回首细思量。
　　上堂云。看看。山花山鸟各转无尽法轮。湖水湖波共演祖佛心印。尘尘互说。法法同宣。耳目观听难明。情识思量莫及。当须自照。唯证相应。
　　上堂云。祖师心印。非长非短。非方非圆。非内非外。亦非中间。且问大众。决定是何形貌。拈拄杖云。还见么。古篆不成文。飞帛难同体。从本自分明。何须重特地。击禅床一下。
　　上堂云。出门见山水。入门见佛殿。灵光触处通。诸人何不荐。若不荐。净慈今日不著便。
　　上堂云。云门糊饼。非面所成。赵州吃茶。口行人事。诸人还相委悉么。若也委悉。方信古人是截铁之言。如或未入玄关。且在荆棘林里。
　　上堂云。若论此事。得之则绝毫绝牦。用之则如山如岳。迎之则无背无面。随之则无厚无薄。如斯语话。诸人还委悉么。若委悉去。方信寒暑不能迁。生灭不曾易。日月镇长新。历劫光一色。大众。如何是一色底光。良久。云。天下衲僧跳不出。

　　越州承天滋须禅师

　　姓黄氏。单州人也。受业东京恒兴寺。深穷论旨。精持律行。参大通禅师。言下契悟。
　　问。太守光临于法席。祖意西来愿举扬。
　　师云。一人有庆。
　　僧曰。大众咸闻。
　　师云。闻底事作么生。
　　僧曰。恎来昨夜清风起。今日灵山事宛然。
　　师云。瞻之仰之。
　　问。今朝朝旆光临。如何相见。
　　师云。此心能有几人知。
　　僧曰。一言归大道。四海尽知音。
　　师云。合。
　　师云。若论此事。体之则神。敬之则灵。观之则眼似眉毛。听之则泥牛哮吼。言之则缩却舌头。嗅之则塞却鼻孔。触之则一棒一条痕。思之则针札不入。当此之际。谓之智不到处。心言绝处。亦谓之无事人安乐处。直饶千圣出兴。当头亦道不著。昔日净名居士对诸菩萨前。曾露遮个消息。次有达磨大师于少室峰前。九年为众说。唯有二祖亲闻。自后法流沙界。承天今日向知有底人前有个说处。良久。云。见么。百味盆罗明祖意。一意之下报深恩。
　　上堂。拈起拄杖云。见么。明如镜。平如秤。四七二三。亲行此令。有眼底辨取。击禅床一下。

　　苏州吴江圣寿法晏禅师

　　问。祖意西来即不问。今日开堂事若何。
　　师云。云生碧嶂。
　　僧曰。学人不会。
　　师云。月落寒潭。
　　上堂云。山头浪起。水底尘飞。结果空花。生儿石女。如今即不恁么。三年一闰。九月重阳。冬天日短。春天渐长。寒即向火。热即取凉。良久云。且道佛法在什么处。不离当处常湛然。觅则知君不可见。喝一喝。

　　越州天衣寺惠通禅师

　　姓沈氏。钱塘人也。早年具戒。听习台教。寻慕参问。诣大通禅师席下。契悟宗猷。
　　问。师子未出窟时如何。
　　师云。藏牙伏爪。
　　僧曰。出窟后如何。
　　师云。群狐屏迹。
　　僧曰。恁么则青莎窟里威风振。秦望山前露爪牙。
　　师云。你试哮吼看。
　　僧曰。放过一著。
　　师云。吐不出。
　　问。如何是祖师西来意。
　　师云。青松倒影垂幽径。
　　僧曰。学人不会。
　　师云。绿竹寒声夹乱流。
　　僧曰。学人从此更无疑也。
　　师云。且缓缓。
　　师乃云。今日囊锥既露。不免带水拖泥。顾视大众云。有么。然祖师心印。直下圆成。恁么会得。少分相应。若以言诠取证。徒自疲劳。驰骋词锋。欲继真乘。无有是处。只如达磨未来一句作么生道。还有人道得么。良久。云。铁牛昨夜三更走。石女溪边喝便回。
　　上堂云。呜钟一扣。响振妙峰。玉烛腾辉。大千普照。观音菩萨到遮里。无处藏身。更问如何若何。铁围山畔。更过三千。

　　湖州天圣齐月禅师

　　问。如何是祖师西来意。
　　师云。胡地冬生笋。
　　僧曰。乞师再指。
　　师云。波斯不系腰。
　　僧曰。三十年后专为流通。
　　师云。西来意作么生。僧拊掌一下。
　　师云。早是乱统。僧礼拜。师便打。
　　问。师唱谁家曲。宗风嗣阿谁。
　　师云。鱼行水浊。
　　僧曰。恁么则净慈一箭直射翠峰也。
　　师云。卦是天门。算来五兆。
　　僧曰。验人端的处。下口便知音。
　　师云。一任摸[打-丁+索]。
　　师乃云。祖师心印。迥脱根尘。妙体非形。徒然测度。若乃心存知解。识滞见闻。祖师徽猷。如何得到。今日直须一念情尽。内外见亡。大智圆明。方能洞晓。便及随机应用。好丑齐观。触处皆渠。更无别理。山河举唱。孰是知音。水鸟谈真。何人善听。然虽如是。知者方知。更若心眼未开。切忌承虚接响。以拄杖卓一下。

　　郑州资福法明宝月禅师

　　问。法身清净。报应无垢。为什么香汤浴佛。
　　师云。今朝四月八。
　　僧曰。既然无垢。浴个什么。
　　师云。不因入水。争见长人。
　　僧曰。忽若撞著云门老子又作么生。
　　师云。快便难逢。便打。
　　上堂云。资福别无所补。五日一参击鼓。何曾说妙谈玄。秖是粗言直语。甘草自来甜。黄连依旧苦。忽若鼻孔辽天。逢人切忌错举。参。
　　上堂云。风柯月渚。并可传心。烟岛云林。咸提妙旨。现成公按。不在思量。更说碧眼西来。单传直指。大似平地生波。而今还有相悉底么。良久。云。石头大小连云翠。柏短松长带灵青。便下座。
　　上堂云。若论此事。譬如伐树得根。灸病得穴。若也得根。岂在千枝遍斩。若也得穴。不假六分全烧。以拄杖卓一下。云。遮个是根。那个是穴。咄。是何言欤。

　　杭州径山承天禅院常悟禅师

　　姓李氏。本州光化寺受业。参大通禅师。发明己事。出世阐扬。禅众宗仰。初住龙华。驸马都尉张侯敦礼奏以章服。
　　问。一棒一条痕。一掴一掌血。有个末后句。请师分明说。
　　师云。有功者赏。
　　僧曰。一言金石谈来重。万虑鸿毛脱去轻。
　　师云。手把白玉鞭。殷勤赠三百。
　　问。达磨未来时如何。
　　师云。省得草鞋钱。
　　僧曰。来后如何。
　　师云。重叠关山路。
　　僧曰。来与未来相去多少。
　　师云。伸脚在缩脚里。
　　师良久云。佛法至论。非辨口利辞之所为。非神通修证之所得。直饶尽乾坤大地。情与非情。各致百千问难。秖赢得一场戏论。去道转远。何故如是。灵山会上。世尊拈花。迦叶微笑。吾有正法眼藏。涅槃妙心。分付于汝。大众。还知释迦老汉怜儿不觉丑么。山僧当时若见。三十棒一棒也较不得。为什么如此。祖祢不了。殃及子孙。
　　上堂云。至道无难。迷于巧会。说神说通。著凡著圣。而今见山是山。见水是水。饥即餐。困即睡。且道将什么消他供养。良久。云。更请一瓯茶。

　　越州延庆可复禅师

　　问。一言道合时如何。
　　师云。清风明月。
　　僧曰。不假一言时如何。
　　师云。南北东西。
　　僧曰。直下便会时如何。
　　师云。藏头露影。
　　问。如何是事不迁。
　　师云。江山不改旧。风月自依然。
　　僧曰。如何是理不迁。
　　师云。晓月收松影。春池解冻冰。
　　僧曰。事理异同。如何得归一去。
　　师云。浪花不待春风发。云叶宁随秋露凋。
　　上堂云。胡来胡现。汉来汉现。忽然胡汉俱来时如何只准。良久。云。落霞与孤鹜齐飞。秋水共长天一色。参。
　　上堂云。日暖春将暮。桃华落涧红。灵云时不遇。随水自西东。参。

　　温州永嘉双峰山普寂宗达佛海禅师

　　问。如何是永嘉境。
　　师云。华盖峰。
　　僧曰。如何是境中人。
　　师云。一宿觉。
　　上堂。蓦拈拄杖横按膝上云。苦痛深。苦痛深。碧潭千万丈。那个是知音。卓一下。
