<!-- { "loadSidebar": true } -->
　　尔时世尊。种智圆成。熏修示迹。悲深愿广。应现受生。性洁霜花。心驰雪岭。逾城午夜。习想六年。沐尼连河。诣菩提树。升金刚座。敷吉祥茅。诸定遍修。明星现悟。顿成正觉。等念含生。四十九年。三乘显著。拈花普示。微笑初传。对大众前印正法眼。嘱行教外。别付上根。莲目普观。华偈亲说。
　　法本法无法　　无法法亦法
　　今付无法时　　法法何曾法
　　尔时摩诃迦叶尊者。分坐传衣。因花悟道。岩间石室。演法度生。世尊示灭。结集圣教。斥出阿难。未尽诸漏。毕钵岩前。磐陀石上。坐至中夜。便证道果。即现神通。透石而入。于是迦叶付正法眼。而说偈言。
　　法法本来法　　无法无非法
　　何于一法中　　有法有不法
　　尔时阿难尊者。坐石悟道。结集圣言。一唱我闻。三疑顿息。大事既办。将求宗嗣。诣常水河。化为金地。集诸圣众。顾得道弟子商那和修。付正法眼。而说偈言。
　　本来付有法　　付了言无法
　　各各须自悟　　悟了无无法
　　尔时商那和修尊者。著自然衣。而为示生。作大商主。忽悟无常。闻佛入灭。投阿难出家而证道果。
　　一日。见长者子优婆鞠多而问曰。汝年几耶。
　　鞠多曰。我年十七。
　　师曰。汝身十七。汝性十七。
　　鞠多视师。问曰。师发白耶。心白耶。
　　和修曰。我但发白。非心白耳。
　　鞠多曰。我身十七。非性十七。
　　和修遂与授戒。传正法眼藏。而说偈言。
　　非法亦非心　　无心亦无法
　　说是心法时　　是法非心法
　　尔时优婆鞠多尊者。十七出家。二十证果。广度有情。筹盈石室。有长者子。名曰香象。投师出家。师乃问曰。汝身出家。汝心出家。
　　答曰。我所出家。非为身心。
　　师曰。不为身心。复谁出家。
　　答曰。夫出家者。无我我故。心不生灭。心不生灭。即是常道。既是常故。诸佛亦常。本来心相。其体亦然。
　　师曰。汝今大悟。心自明了。豁然顿证。易名提多迦。付正法眼藏。而说偈言。
　　心自本来心　　本心非有法
　　有法本有心　　非心非本法
　　尔时提多迦尊者。金日出照。甘泉泛涌。应瑞而生。实亦希有。出家得道。传法度人。有弥遮迦尊者。见师慈相。便省夙因。弃本仙术而求圣果。殷勤问曰。我于仙道。更无进趣。唯守虚静。不达至理。
　　师曰。佛言。修仙敬学小道似绳牵。汝可自知之。若弃小流。顿归佛法大海。便证无生。
　　弥遮迦闻语。顿证妙道。即付正法眼藏。而说偈言。
　　通达本法心　　无法无非法
　　悟了同未悟　　无心亦无法
　　尔时弥遮迦尊者。弃仙投佛。出家悟道。行化北天。祥云现相。有婆须蜜多者。身体严净。手执酒器。而问师曰。何方而来。欲往何所。
　　师曰。从自心来。欲往无处。
　　曰。识我手中物否。
　　师曰。此是触器而负净者。
　　曰。还识我否。
　　师曰。我即不识。识即非我。汝当称名。吾即知矣。
　　曰。姓颇罗堕。名婆须蜜。
　　师曰。佛记于汝。当绍禅祖。
　　即舍酒器。顿悟夙因。出家受具。深入觉道。弥遮迦付正法眼藏。而说偈言。
　　无心无可得　　说得不名法
　　若了心非心　　始解心心法
　　尔时婆须蜜多尊者。自省夙缘。置器出家。游行诸国。广作佛事。有佛陀难提曰。我今欲与尊者诸义。
　　师曰。义即不论。论即不义。若拟论义。终非义论。
　　难提即自悟心。便即敬伏。求师出家。愿可济度。师知传法时至。付正法眼藏。而说偈言。
　　心同虚空界　　示等虚空法
　　证得虚空时　　无是无非法
　　尔时佛陀难提尊者。顶有肉珠。光明莹彻。智慧渊冲。辩捷无碍。有伏驮蜜多而问曰。父母非我亲。谁是最亲者。诸佛非我道。谁是最道者。
　　师曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。
　　伏驮闻是妙偈。顿入佛道。五体投地。深自庆跃。即与剃度。付正法眼藏。而说偈言。
　　虚空无内外　　心外亦如此
　　若了虚空故　　是达真如理
　　尔时伏驮蜜多尊者。生五十年。唯坐一床。口不曾言。足不履地。闻偈得道。传法利人。
　　有难生者。求师出家。即与剃度。羯磨之际。祥光上烛。仍感舍利。显为瑞应。长坐不卧。习常精进。通达法性。便证道果。付正法眼藏。而说偈言。
　　真理本无名　　因名显真理
　　受得真实法　　非真亦非伪
　　尔时胁尊者。处胎六十年。神珠梦应。而遂诞生。满室光明。非谓凡兆。既得道果。利物为先。至一林中。地变金色。有富那夜奢至师前合掌而立。师问曰。汝从何来。
　　答曰。我心非往。
　　问曰。汝何处住。
　　答曰。我心非止。
　　问曰。汝不定耶。
　　答曰。诸佛亦然。
　　问曰。汝非诸佛。
　　答曰。诸佛亦非。
　　师知是法器。传正法眼藏。而说偈言。
　　真体自然真　　因真说有理
　　领得真真法　　无行亦无止
　　尔时富那夜奢尊者。心明博达。性无所求。遇胁尊者得法。化导游行。有马鸣大士问曰。我欲识佛。何者即是。
　　师曰。汝欲识佛。不识者是。
　　曰。佛既不识。焉知是乎。
　　师曰。汝既不识。焉知不是。
　　曰。此是锯义。
　　师曰。彼是木义。曰。锯义者何。
　　曰。与汝平出。曰。木义者何。
　　师曰。汝被我解。
　　马鸣豁然开悟。因付正法眼藏。而说偈言。
　　迷故如隐显　　明暗不相离
　　今付隐显法　　非一亦非二
　　尔时马鸣尊者。以有作无作诸功德胜。闻木义得法。转妙法轮。有大魔王与师捔力。即现本身。礼拜悔过。师曰。汝名谁耶。
　　答曰。我名迦毗摩罗。
　　师曰。尽汝神力。变化若何。
　　曰。我化大海。不足为难。
　　师曰。汝化性海得否。
　　答曰。何谓性海。我未曾知。
　　师曰。性海者。山河大地。皆依建立。三昧六通。由兹发现。
　　迦毗摩罗闻言。忽然悟入性海。遂付正法眼藏。而说偈言。
　　隐显即本法　　明暗元不二
　　今付了悟法　　非取亦非离
　　尔时迦毗摩罗尊者。本习外道。归心佛乘。游西印土。至一深山。有龙树尊者出迎。问曰。深山孤寂。龙蟒所居。大德至圣。何枉神足。
　　师曰。我非至圣。来访贤者。
　　龙树默念曰。此师得决定性明道眼否。是大圣继真乘否。
　　师曰。汝虽心语。吾已意知。但办出家。何虑不圣。
　　龙树闻已。悔谢。即与度脱。付正法眼藏。而说偈言。
　　非隐非显法　　说是真实际
　　悟此隐显法　　非愚亦非智
　　尔时龙树尊者。具大智见。无所不通。弘阐宗教。古今希有。一日。提婆相访。师令侍者将满钵水示之。提婆投一针。欣然契会师意。即延语道。又现圆月相示之。复契妙旨。付正法眼藏。而说偈言。
　　为明隐显法　　方说解脱理
　　于法心不证　　无嗔亦无喜
　　尔时迦那提婆尊者。幼而博识。才辩纵横。遐迩名播。诸国所推。自顾胸怀。殊无所愧。投针契道。广利群生。
　　有罗睺罗多者。以木耳因缘问师。师以颂示之。感悟前因。投师出家。即证道果。付正法眼藏。而说偈言。
　　本对传法人　　为说解脱理
　　于法实无证　　无终亦无始
　　尔时罗睺罗多尊者。出家传法。随处利生。至室罗筏城金水河上。有僧伽难提安然入定。伺候七日。方从定起。师问曰。汝身定耶。心定耶。
　　曰。身心俱定。
　　师曰。身心俱定。何有出入。
　　曰。虽有出入。不失定相。
　　师曰。既不失定相。何物动静。
　　曰。动静非物。物非动静。
　　师曰。此义不然。
　　往反征问。词折义屈。心意豁然。稽首归依。顿领玄旨。因付正法眼藏。而说偈言。
　　于法实无证　　不取亦不离
　　法非有无相　　内外云何起
　　尔时僧伽难提尊者。宝庄严王子也。生而能言。常赞佛事。令毋信向。后习禅定。继祖时至。遂传心印。广化众生。有一童子手持宝镜。投师出家。俾为给侍。因风吹殿上铜铃响。师问曰。风鸣耶。铃鸣耶。
　　曰。非风铃鸣。我心鸣耳。
　　师曰。心复谁乎。
　　曰。俱寂静故。
　　师曰。善哉。善哉。真达佛理。遂付正法眼藏。而说偈言。
　　心地本无生　　因地从缘起
　　缘种不相妨　　华果亦复尔
　　尔时伽耶舍多尊者。持镜出家。闻铃证道。遂游诸国。观气求嗣。有鸠摩罗多见而问曰。师是何人。
　　师曰。我佛弟子。罗多闻语。神识悚然。却复还家。闭于门户。
　　师即徐至扣门。罗多应曰。此舍无人。
　　师曰。道无者谁。
　　罗多忽悟必是智人。开门礼敬。辨狗验金。遂得道果。付正法眼藏。而说偈言。
　　有种有心地　　因缘能发萠
　　于缘不相碍　　当生生不生
　　尔时鸠摩罗多尊者。为自在天。闻法利根。继祖时至。降生人间。验金得果。济度群品。有阇夜多问曰。我家信佛。常萦疾苦。邻舍旃陀。所作如意。彼何幸。而我何辜。
　　师曰。何足疑乎。且善恶报应。有三世焉。见仁夭暴寿。逆吉义凶。便亡因丧果。虚招罪咎。殊不知影响相应。毫厘靡忒。经百千劫。亦不磨灭。
　　阇夜多闻语。顿释所疑。深悟业理。志求出家。于宝塔前剃发授戒。佛放光明。即付正法眼藏。而说偈言。
　　性上本无生　　为对求人说
　　于法既无得　　何怀决不决
　　尔时阇夜多尊者。智慧渊冲。化导无量。罗阅城中广兴佛事。有婆修盘头。常一食不卧。六时礼诵。师见而问曰。汝如此精进。与道远矣。设经尘劫。皆虚妄本。
　　曰。师蕴何德而讥于我。
　　师曰。我不求道。亦不颠倒。我不礼佛。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希。故名曰道。
　　婆修闻师示诲。发无漏智。叙陈夙因。传正法眼藏。而说偈言。
　　言下合无生　　同于法界性
　　若能如此解　　通达事理竟
　　尔时婆修盘头尊者。在胎遇记。必为世灯。生长苦行。而获道果。游行至那提国。国王子摩拏罗投师出家。得大神力。顿悟心宗。当绍祖位。传正法眼藏。而说偈言。
　　泡幻同无碍　　如何不了悟
　　达法在其中　　非今亦非古
　　尔时摩拏罗尊者。舍王宫乐。出家证道。信香为瑞。往月氏国。有鹤勒那问。龙子何聪。鹤众何感。
