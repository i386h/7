<!-- { "loadSidebar": true } -->
　　僧曰。对面蹉却。
　　师云。且喜到来。
　　问。祖意教意。是同是别。
　　师云。人贫智短。马瘦毛长。
　　问。如何是白云为人亲切处。
　　师云。裂转鼻孔。
　　僧曰。便恁么去时如何。
　　师云。不知痛痒。
　　问。达磨面壁。意旨如何。
　　师云。计校未成。
　　僧曰。二祖立雪时如何。
　　师云。将错就错。
　　僧曰。只如断臂安心又作么生。
　　师云。炀帝开汴河。
　　问。如何是道。
　　师云。始平郡。
　　僧曰。如何是道中人。
　　师云。赤心为主。
　　僧云。未审道与道中人相去多少。
　　师云。名传天下。
　　问。如何是极则事。
　　师云。何须特地。
　　问。百尺竿头。如何进步。
　　师云。快走始得。
　　问。如何是临济下事。
　　师云。五逆闻雷。
　　僧曰。如何是云门下事。
　　师云。红旗闪烁。
　　僧曰。如何是曹洞下事。
　　师云。驰书不到家。
　　僧云。如何是沩仰下事。
　　师云。断碑横古路。僧礼拜。
　　师云。何不问法眼下事。
　　僧曰。留与和尚。
　　师云。巡人犯夜。
　　问。如何是白云一滴水。
　　师云。打碓打磨。
　　僧曰。饮者如何。
　　师云。无著面处。
　　问。天下人舌头尽被白云坐断。白云舌头甚么人坐断。
　　师云。东村王大翁。
　　问。尽力拨不转时如何。
　　师云。特石。
　　僧曰。一拨便转时如何。
　　师云。轹钻。
　　师乃云。适来思量得一则因缘。而今早忘了也。却是拄杖记得。乃拈拄杖云。拄杖子也忘了。遂卓一下。云。同坑无异土。咄。
　　上堂云。幸然无一事。行脚要参禅。却被禅相恼。不透祖师关。如何是祖师关。把火入牛栏。
　　上堂云。恁么恁么。鰕跳不出。不恁么不恁么。弄巧成拙。软似铁。硬似泥。金刚眼睛十二两。衲僧手里称头低。有价数。勿商量。无鼻孔底将什么闻香。
　　上堂云。难难几何般。易易没巴鼻。好好催人老。默默从此得。过遮四重关。泗州人见大圣。
　　上堂云。若要七纵八横。见老和尚打鼓升堂。七十三八十四。将拄杖蓦口便筑。然虽如是。拈却门前上马台。剪却五色索。方始得安乐。
　　上堂云。有一则奇特因缘举似诸人。欲说又被说碍。不说又被不说碍。欲举山河大地。又被山河大地碍。从教头上且安头。真金不博鍮。丈夫意如此。快乐百无忧。

　　滁州琅玡山开化寺永起禅师

　　襄阳人也。鹫岭兴化禅院受业。参白云端禅师以出世。住持二十年。都尉张侯敦礼奏以椹服。
　　问。口欲谈而词丧。心欲缘而虑忘。去此二途。请师速道。
　　师云。一片白云无尽处。被风吹去又吹来。
　　僧曰。此犹是学人问处。
　　师云。你问处作么生道。
　　僧曰。棒头有眼明如日。要识真金火里看。
　　师云。山僧罪过。
　　僧曰。知即得。
　　师拊掌一下。云。也不得放过。
　　问。浅闻深悟。不舍一法。深闻不悟。不受一尘。上是法堂。下是阶。作么生是迷逢达磨。
　　师云。终日相见。何消如此。
　　僧曰。迷逢达磨蒙师指。迷悟双忘事若何。
　　师云。唤作露柱。
　　僧曰。前头底如金似玉。后头底转见光辉。
　　师云。今日不著便。
　　问。年穷年尽烹露地白牛。寸刃未施。请拈出完全底头角。师良久。
　　僧曰。凡圣难测。谁唤作牛。
　　师云。错。
　　僧以手点云。雪落在什么处。
　　师云。犹自不知。
　　僧曰。敢道诸方不到。
　　师云。少卖弄。
　　问。千手大悲提不起。无言童子暗嗟吁。既是千手大悲。为什么却提不起。
　　师云。白云无缝罅。
　　僧曰。仰之弥高。钻之弥坚。
　　师云。头头显露。
　　僧曰。为复神通妙用。为复法尔如然。
　　师云。放过一著。
　　问。庵内人为什么不见庵外事。
　　师云。东家点灯。西家暗坐。
　　僧曰。如何是庵内事。
　　师云。眼在什么处。
　　僧曰。三门头合掌。
　　师云。有甚交涉。
　　师乃云。五更残月落。天晓白云飞。分明目前事。不是目前机。既是目前事。为什么不是目前机。良久。云。此去西天路。迢迢十万余。
　　上堂。良久。拊掌一下。云。阿呵呵。阿呵呵。还会么。法法本来法。遂拈拄杖云。遮个是山僧拄杖。那个是本来法。还定当得么。卓一下。

　　英州大溶山保福殊禅师

　　开堂日。上首白槌罢。师顾视大众云。会么。若也不会。第二杓恶水泼去也。
　　时有僧问。万缘俱荡尽。一衲任逍遥时如何。
　　师云。暝猿啼古木。
　　僧曰。学人不会。
　　师云。寒雾锁幽林。
　　问。如何是佛法大意。
　　师云。清溪三日一回虚。
　　僧曰。未审其中事若何。
　　师云。东头买贵。西头卖贱。
　　僧曰。还当也无。
　　师云。看物酬价。
　　问。诸佛未出世时如何。
　　师云。山河大地。
　　僧曰。出世后如何。
　　师云。大地山河。
　　僧曰。与么则一般也。
　　师云。敲砖打瓦。
　　问。如何是祖师西来意。
　　师云。一径杉松满面风。
　　僧曰。如何晓了。
　　师云。白杨青草雨蒙茸。
　　问。如何是无心道人。
　　师云。林下高眠。春秋不记。
　　僧曰。若然者。更无踪迹到人间。
　　师云。蓬茅多长雨。松竹不凋霜。
　　问。如何是和尚家风。
　　师云。碗大碗小。
　　僧曰。客来将何祗待。
　　师云。一杓两杓。
　　僧曰。未饱者作么生。
　　师云。少吃。少吃。
　　问。如何是大道。
　　师云。闹市里。
　　僧云。如何是道中人。
　　师云。一任人看。
　　问。如何是衲僧气息。
　　师云。熏天炙地。
　　问。如何是佛。
　　师云。巧画不似。
　　僧曰。如何是法。
　　师云。巧说不出。
　　僧曰。如何是僧。
　　师云。鬅头跣足。
　　问。言语道断时如何。
　　师云。舌落三分。
　　僧曰。心行处灭时如何。
　　师云。肚高三尺。
　　问。孤峰独宿时如何。
　　师云。林下长伸两脚眠。
　　问。如何是禅。
　　师云。秋风临古渡。落日不堪闻。
　　僧曰。不问遮个禅。
　　师云。你问那个禅。
　　僧曰。祖师禅。
　　师云。南华塔外松阴里。饮露吟风又更多。
　　问。如何是大道之源。
　　师云。一路入烟草。
　　僧曰。如何得达去。
　　师云。千山啼子规。
　　问。不落言诠。不落意想。闭却唇吻。请师分付。
　　师云。拄杖不在手。
　　僧曰。一片孤云点太清。
　　师云。重叠关山路。
　　问。西风凄凄。师意如何。
　　师云。草枯唯长菊。木落只留松。
　　僧曰。四时心不变也。
　　师云。看看又是一阳生。
　　僧曰。毕竟如何。
　　师云。天长地久。
　　问。祖意教意。是同是别。
　　师云。巢知风。穴知雨。
　　僧曰。恁么则同也。
　　师云。禽宿巢。狐守冢。
　　问。如何是真正路。
　　师云。出门看堠子。
　　师乃云。释迦何处灭俱尸。弥勒几曾在兜率。西觅普贤好惭惶。北讨文殊生受屈。坐压毗卢额污流。行筑观音鼻血出。回头摸著个匾担。却道好个木牙笏。遂喝一喝。
　　上堂云。乌鸡带雪。当人未决。黑牛卧水。是谁知委。是谁知委。师婆祭鬼。当人未决。鼻孔著楔。相逢休更问如何。措大襕衫千百结。
　　上堂云。百草头上荐得。钝致群芳。闹市里识来。羞惭众面。离名离相。遍体疮疣。无事无为。周身桎梏。便脱洒去。笑杀他人。不与么来。孤负自己。行脚本分。请道将来。良久。云。失钱遭罪。击禅床一下。
　　上堂云。杲日丽天。形影相杂。清风照胆。眹兆交萌。且道透脱一路作么生。良久。云。龟毛莫拟将为拂。恐动泓溟浪里尘。

　　金陵保宁仁勇禅师法嗣


　　郢州月掌山寿圣智渊禅师

　　问。立雪殷勤事已彰。少林衣钵付神光。那时得底真消息。今日如何为举扬。
　　师云。铁牛吼处须弥转。木马嘶时地轴摇。
　　僧曰。恁么则古兰台畔扬宗旨。白雪楼前万姓歌。
　　师云。相识满天下。知心有几人。
　　问。祖意西来即不问。如何是一色。
　　师云。目前无阇梨。此间无老僧。
　　僧曰。既不如是。如何晓会。
　　师云。领取钩头意。莫认定盘星。
　　问。如何是月掌山。
　　师云。手中擎月。
　　僧曰。如何是月掌山中人。
　　师云。背上负海。
　　僧曰。败阙了也。师便喝。
　　问。承闻和尚为保宁烧香。是否。
　　师云。昨朝馄饨。今日酸豏。
　　僧曰。某甲不问遮个。
　　师云。无底钵盂吞却了。一生饱足永忘饥。
　　僧曰。洎不问过。
　　师云。今日失利。
　　师乃云。凡有问答。一似击石迸火。流出无尽法财。三草二木普沾其润。放行也。云生谷口。雾罩长空。把定也。碧眼胡僧。亦顶罔措。寿圣如斯举唱。犹是化门。要且未有衲僧巴鼻。敢问诸人。作么生是衲僧巴鼻。良久。云。布针开两眼。君向那头看。

　　湖州乌墩寿圣楚文禅师

　　问。新斫一张琴。不是凡间木。学人捧上来。请师弹一曲。
　　师云。无遮闲功夫。
　　僧曰。空生不解岩中坐。引得天花满座前。
　　师云。也知行履不易。
　　僧曰。心不负人。面无惭色。
　　师云。莫相钝致。
　　师乃云。巍巍堂堂。有纪有纲。煜煜赫赫。自明自白。济锵锵锵。唯忠唯良。慷慷慨慨。能梗能概。如斯之者。可重可贵。可爱可惜。莽莽卤卤。无规无矩。冒冒草草。非理非道。郎郎当当。不隐不藏。颟颟顸顸。无识无端。如斯之者。远之又远。不足可观。然虽如是。也未免事属两宜。且道如何得无彼此。良久。云。大众。甜瓜彻蒂甜。苦瓜彻蒂苦。
　　上堂。拈拄杖云。华藏木楖栗。等闲乱拈出。不是不惜手。山家无固必。点山山动摇。搅水水波溢。忽然把定时。事事执法律。要横不得横。要屈不得屈。蓦召大众云。莫谓棒头有眼明如日。上面光生尽是漆。随声敲一下。
　　上堂云。有一人满口道不得。满眼觑不见。满耳听不闻。此人堪与祖佛为师。有一人口哑能言。眼盲能视。耳瞆能听。此人却与人天为师。有一人辨泻悬河。眼明掣电。耳听幽微。此人自救不了。大众。山僧与诸人一一注破。可谓露骨伤筋。且道不动毫毛一句作么生道。乃云。好彩。
