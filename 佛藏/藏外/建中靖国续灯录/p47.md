<!-- { "loadSidebar": true } -->
　　师云。泥牛吞巨浪。
　　僧曰。中下之机如何体究。
　　师云。木马践红尘。
　　僧曰。恁么则法轮再转。祖道重光。
　　师云。土上加泥。
　　上堂云。文殊在诸人眼睫上放光。普贤在脚跟下走过。且道观音大士在什么处行履。夜闻风水响。日见岭猿啼。
　　上堂云。春去秋来始复终。花开花谢几时穷。唯余林下探玄者。了得无常性自通。复云。亘古迈今。包天括地。岂去来之所易。何新旧之所迁。岭梅发泄。岸柳含烟。荣衰互换。前后交参。诸禅者。会么。法尔非尔。不然而然。
　　上堂云。道源不远。性海非遥。但向己求。莫从他觅。大众。既向己求。又作么生求。不可向思量计挍中求得么。不可向心想分别中求得么。不可向文字语言上求得么。不可守空闲坐求得么。不可造作施为求得么。既恁么求不得。又作么生求。遂拈拄杖云。雄峰有个拄杖子布施诸人。掷下云。一任途中受用。
　　上堂云。动则应用无穷。静则虚明寥廓。动静无二。物我如如。出家人到遮里。阿谁无分。虽然如是。苦瓠连根苦。甜瓜彻蒂甜。

　　齐州灵岩山重礭正觉禅师

　　先住善光。次住黄檗。后住灵岩。奉　圣旨就十方净因院开堂。
　　问　圣上降香于此日。利人一句请师宣。
　　师云　彩凤翱翔下九霄。台星影散临清汴。
　　僧曰。恩深转无语。
　　师云。报人须报彻。
　　僧曰。若不上来伸此问。焉知师答　我皇恩。
　　师云。谁把千钧背手弯。
　　问。诸佛出世。为一大事。和尚升堂。此意如何。
　　师云。王法无亲。
　　僧曰。可能同出四生。共超三界。
　　师云。和我不惺惺。
　　僧曰。若然者。地无私载。
　　师云。又须燋砖打著连底冻。僧无语。
　　师云。向道不惺惺。
　　师云。问倾巨海。答出奔星。祗恐时人明辨不破。大众。见须实见。悟须实悟。若言百味般般。争似粗餐一饱。何也。实际理地。纤芥不存。真微妙门。言诠何立。是以布慈云而润物。揭智炬以烛幽。示忘言之言。为无说之说。恁么说话。只知泪出痛肠。不觉舌在口外。若是摩竭令行。难通不犯。良久。云。国清才子贵。家富小儿娇。拍禅床一下。臣僧今日举唱。恭为　皇帝陛下。曩承佛记。示作　人王。化被无强。功归有截。明明舜日。常祛觉海之昏。浩浩尧风。每济慈航之便。久立众慈。伏惟珍重。
　　上堂云。祖师心印。状似铁牛之机。针挑不出。匙桃不上。过在阿谁。绿虽千种草。香只一株兰。
　　上堂云。不方不圆。不上不下。驴鸣狗吠。十方无价。拍禅床。下座。
　　上堂云。此方真教体。清净在音闻。街头人叫吉州针。无人还价至如今。虾蟆蚯蚓向春歌。衲子茫茫错会多。

　　潭州大沩山颖诠禅师

　　问。古镜未磨时如何。
　　师云。黑漫漫地。
　　僧曰。磨后如何。
　　师云。烁破顶门。
　　问。如何是祖师西来意。
　　师云。广州上船。
　　僧曰。意旨如何。
　　师云。少林面壁。
　　僧曰。学人不会。
　　师云。归去西天。
　　上堂云。山高水冷。游人罕到。牧牛坡下。禅客纵横。出出入入。莫教落草。恁么说话。还有佛法道理也无。良久。云。却忆仰山曾有语。一回入草一回牵。吽。

　　虔州廉泉禅院昙秀禅师

　　问。法筵大启于斯日。正令提纲事若何。
　　师云。两条章贡水。风起浪如山。
　　僧曰。见闻无不荷师恩。
　　师云。船子下杨州。
　　问。如何是玄妙之机。
　　师云。羊头车子到长安。
　　僧曰。某亦如是去时如何。
　　师云。你草鞋跟断。
　　问。千丑百拙时如何。
　　师云。去道不远。
　　僧曰。今日得遇和尚也。
　　师云。鼻孔辽天。
　　问。如何是佛。
　　师云。席帽峰何高。
　　问。如何是道。
　　师云。水透三江。
　　问。年穷岁尽时如何。
　　师云。冻把城根雪。
　　问。满口道不得时如何。
　　师云。话堕也。
　　问。不与万法为侣时如何。
　　师云。自家肚皮自家画。
　　问。如何是学人转身处。
　　师云。扫地浇花。
　　僧曰。如何是学人亲切处。
　　师云。高枕枕头。
　　僧曰。总不恁么时如何。
　　师云。莺啼岭上。花发岩前。
　　问。如何是微妙之机。
　　师云。隔岭闻猿叫。
　　问。今古不坠时如何。
　　师云。如石落落。如玉琭琭。
　　问。如何是廉泉一曲。
　　师云。紧缓相和。
　　问。如何是衲僧口。
　　师云。杀人不用刀。
　　问。如何是苦切之言。
　　师云。铜舌铁觜。
　　上堂云。亦无难。亦无易。行尽天涯无处避。百衲禅僧走似烟。到头不离旧行市。三文买个大馒头。两人一个。不得擘破。
　　上堂云。无孔笛。无鼻牛。阿谁放。阿谁收。良久。云。定光金地遥招手。智者江陵暗点头。
　　上堂云。莺啼岭上。花发岩前。渔舟放溜。牧笛高吹。达磨无成。[怡-台+摩][怡-台+羅]西归。师乃呵呵大笑云。懵懂禅翁。更道失却钩锥。
　　上堂云。廉泉一脉。百味具足。若人不会。山青水渌。

　　韶州南华清桂禅师

　　问。一大藏教。打头一句如何。
　　师云。如是我闻。
　　僧曰。末尾一句如何。
　　师云。信受奉行。
　　师良久云。会么。
　　僧曰。不会。师便下座。无疾而逝。

　　南岳高台寺宣明佛印禅师

　　问。正法眼藏。涅槃妙心。便请拈出。师直上觑。
　　僧曰。人天有赖。
　　师云。金屑虽贵。
　　问。如何是祖师西来意。
　　师云。杖林山下水。多爱辊底流。
　　僧曰。学人不会。
　　师云。九月是重阳。
　　师云。动则随波逐浪。不离步步道场。静则把定封强。未有慈悲之手。二边不涉。正在闹林。到此进则是。退则是。良久。云。竹影扫阶尘不动。月轮穿海浪无痕。

　　衡州花光寺元恭禅师

　　问。如何是道。
　　师云。通身无障碍。
　　僧曰。如何是道中人。
　　师云。来往任纵横。
　　问。莲华未出水时如何。
　　师云。枝叶甚分明。
　　僧曰。出水后如何。
　　师云。一任众人观。
　　僧曰。天地若教出。地塘焉敢藏。
　　师云。莫妄想。
　　问。兆象未生时如何。
　　师云。波斯读梵书。
　　僧曰。生后如何。
　　师云。胡僧笑点头。
　　僧曰。欲生未生时如何。
　　师云。洗足上渔船。
　　僧曰。全因今日也。
　　师云。梳头不洗面。

　　杨州建隆禅院昭庆禅师

　　上堂云。临济于东胜身洲喝一喝。直至西衢耶尼人头痛脑裂。东胜身洲人不知不觉。德山于南瞻部洲棒一棒。直至北郁单越人浑身痛痒。南瞻部洲人不知不觉。何故如此。临济之喝太速。德山之棒太长。遂拈拄杖云。且道山僧拄杖子长多少。试请定当看。
　　上堂云。始见新岁焂忽。早是二月初一。天气浓谈。百物和融。也拟举个时节因缘与诸人商量。却被帝释与梵王在门外柳眼中努出头来。先说偈言。褭褭飏轻絮。且逐风来去。相次走绵毬。休言道我絮。当时撞著阿修罗。把住云。任你絮忽逢西风吹渭水。落叶满长安一句作么生道。于是帝释缩头。入柳眼中。良久。云。参。

　　蕲州三角山慧泽禅师

　　问。师登宝座。大众侧聆。师卓拄杖一下。
　　僧云。答即便答。又卓个什么。
　　师云。百杂碎。

　　蕲州五祖晓常禅师

　　问。如何是宗乘中事。
　　师云。动唇吻得么。
　　问。如何是正法眼。
　　师云。拣择得么。
　　问。如何是法身。
　　师云。道汝不会。得么。
　　问。莲华未出水时如何。
　　师云。看不见。
　　僧曰。出水后如何。
　　师云。清香满路。
　　上堂云。一念信心一念佛。念念更非是别物。六门出入岂神通。一道光明无轨则。行亦行。坐亦坐。或语或笑非两个。目下若也认得渠。青山万里无寸草。

　　潭州大光应犀禅师

　　问。学人拟展拏云手。未审师还许也无。
　　师云。清风摇翠柏。绿柳撼阶前。
　　僧曰。若然者。千山锁夜月。照破万家门。
　　师云。明眼衲僧。
　　僧曰。打面还佗州土麦。唱歌须是帝乡人。
　　师云。分明记取。
　　僧曰。放过一著。
　　师云。吽。

　　洪州兴化法澄禅师

　　上堂云。云笼碧嶂。雨洒长空。百草斗青。千山竞翠。遮那境界。华藏门开。处处善财。重重弥勒。交参主伴。更互敷扬。大悲无穷。度生不倦。大众。还见弥勒么。良久。云。长忆江南三月里。鹧鸪啼处百花香。

　　南岳法轮文昱禅师

　　问。如何是学人自己。
　　师云。两脚蹈地。
　　僧曰。意旨如何。
　　师云。是你自己。僧礼拜。
　　师云。令人疑著。
　　上堂。以拄杖卓一卓。喝一喝。云。雪上加霜。眼中添屑。若也不会。北郁单越。

　　郢州芭蕉山仁珂禅师

　　上堂。拈拄杖云。凛凛威风。谁敢正觑。画断葛藤。向什么处出气。到遮里。放开捏聚。把定放行。说什么德山．临济。直教齐立下风。若是影响异流。且去寻言逐句。终无了日。众中莫有知音者么。出来证据。若无。看山僧遮一解。遂抛下拄杖。

　　黄檗积翠永庵主

　　示众云。山僧住此庵来。无禅可说。无法可传。亦无差珍异宝。祗收得续火柴头一个。留与后人。令他烟焰不绝。火光长明。遂以拂子掷下。时有僧就地拈来。向口边吹一吹。
　　师便喝云。谁知续火柴头从遮汉边烟消火灭去。乃拂袖归庵。僧吐舌而去。

　　洪州黄龙山自庆禅师

　　问。深卧白云即不问。祖意西来事若何。
　　师云。昨日今朝事不同。
　　僧曰。今朝得闻于未闻。
　　师云。语是心苗。
　　问。临济行喝。德山行棒。和尚如何。
　　师云。二俱不用。
　　僧曰。龙得水时添意气。
　　师云。透龙门事作么生。
　　僧曰。虎逢山色长威狞。师便喝。

　　信州灵鹫慧觉禅师

　　问。禅客相逢秖弹指。此心能有几人知。如何是此心。
　　师云。谁教恁么问。
　　僧曰。新长老不可莽卤。
　　师云。放你三十棒。
　　问。如何是桃花境。
　　师云。石上仙踪千古在。槛前山水四时流。
　　僧曰。如何是境中人。
　　师云。羽客不知何处去。灵云依旧独徘徊。
