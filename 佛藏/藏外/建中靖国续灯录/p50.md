<!-- { "loadSidebar": true } -->
　　师复云。西干四七。道绝语言。东土二三。法无文字。唯传一印。直指人心。心了则天地全该。印定则丝毫不漏。尘尘绝待。法法融虚。方乃契圣根源。始曰入佛知见。如斯荐得。落二落三。本色衲僧如何话会。还道得么。个中消息若为传。凤阙龙楼峭倚天。要会觉城东际事。寥寥千古尚依然。
　　僧问。远辞香严丈室。近届龟山道场。如何是不动尊。
　　师云。千手大悲提不起。
　　僧曰。如何是动尊。
　　师云。玉殿曾游历。金门屡往还。
　　问。如何是龟山境。
　　师云。千峰来有路。八极净无尘。
　　僧曰。如何是境中人。
　　师云。有时开眼有时合。
　　问。如何是佛法的的大意。
　　师云。山寒露骨。水浅见沙。
　　师云。穷经穷论。正如入海算沙。觅法觅心。大似扪空求响。故我佛出世。为一大事因缘。洎诸祖传衣。亦乃广开方便。发挥教外之正法。指示涅槃之妙心。作筏度人。应病与药。故善说法者。说无所说。而善传心者。传无所传。纵饶一棒一条痕。一掴一手血。未见拖泥带水。岂能点瓦成金。大众。祗如今日为国开堂。还有奇特底事也无。良久。云。叠叠青山与流水。旧时颜色旧时声。
　　上堂云。春无三日晴。风雨时时作。岩下见蟠桃。自开还自落。翻忆灵云得处亲。迄今底事何萧索。非萧索。春山春水四寥廓。鹧鸪啼处百花香。好荐声前这一著。咄。
　　上堂云。炎风匝地。畏日流空。奇云当户任长舒。白藕飘香来不断。林间达士。了无寒暑之变迁。尘里游人。但见光阴之迅速。直得灯笼合掌。露柱攒眉。一年又将半。几个知音知。知不知。路上行人口是碑。

　　西京少林禅院元训禅师

　　问。囊锥已露。至宝难藏。海众临筵。请师一接。
　　师云。嵯峨叠万仞。
　　僧曰。学人不会。
　　师云。水出凤岭关。
　　问。达磨西来。为接群迷。和尚出世。当为何事。
　　师云。祗有照壁月。
　　僧曰。学人便恁么时如何。
　　师云。更无更吹叶风。
　　上堂云。随机设教。应病与药。百千妙门。不离方寸。有病无病。病瘥即除。州南州北月团圆。广教一众都无分。咄。赵州石桥。思量好笑。近来学得算子法。两个九百是千八。以拂子击禅床一下。

　　庐州兴化院仁岳禅师法嗣


　　潭州智度山定林景芳禅师

　　问。师唱谁家曲。宗风嗣阿谁。
　　师云。初出红炉金弹子。
　　僧曰。还许学人接也无。
　　师云。簉破阇梨铁面皮。
　　问。七十二峰即不问。如何是法轮境。
　　师云。岣嵝峰尖神禹碑。
　　僧曰。还许学人识也。无。
　　师云。石青字赤形模奇。
　　僧曰。今日得遇去也。
　　师云。吏部当时尚莫窥。
　　僧曰。端的在什么处。
　　师云。何时得汝不狐疑。

　　潭州兴化绍清禅师

　　问。不触波澜。如何趣向。
　　师云。得宜须举桌。莫待打头风。
　　僧曰。犹是湛水之波。忽遇拏云攫雾又且如何。
　　师云。道泰不传天子令。
　　师云。问来答去。只益繁词。于道则远之远矣。祖令既行。要津坐断。十方诸佛。瓦解冰消。三藏教乘。扫土而尽。到遮里。谁敢正眼觑著。所以释迦有竭世之枢机。尚掩室于摩竭。净名骋穷天之词辩。犹杜口于毗耶。岂况小根小智者哉。何也。龙象蹴踏。非驴骡所堪。
　　上堂云。祖师门下。佛法不存。善法堂前。仁义休说。然虽如是。事无一向。窃闻哀哀父母。生我劬劳。欲报深恩。昊天罔极。发肤身体。弗敢毁伤。此曾仲尼之孝也。轮转三界中。恩爱不能脱。弃恩入无为。真实报恩者。故我大觉世尊。雪山苦行。摩竭成道。往忉利天为母说法。此释迦之孝也。得大解脱。运大神通。手擎金锡。掌托龙盂诣地狱门。卓然寻省。见其慈母。悲泣无量。此目连之孝也。作么生是兴化之孝。良久。云。兴化今日不上天堂。不入地狱。于善法堂中登王座上。为母说法。以答劬劳。且道我母只今在什么处。
　　乃云。我母生前足善缘。无劳问佛定生天。人间上寿古今少。九十春秋减一年。下座敢烦大众烧一炷香。以助山僧报孝。既是山僧之母。为什么却烦诸人烧香。不见道。东家人死。西家助哀。以手槌胸云。苍天。苍天。

　　汝州首山乾明处圭禅师

　　问。如何是首山境。
　　师云。白云片片时来往。汝水潺潺流向东。
　　僧曰。如何是境中人。
　　师云。寒山逢拾得。拍手笑呵呵。
　　僧曰。向上宗乘事若何。
　　师云。虚空藏鸟迹。风过树头鸣。
　　僧曰。便是为人处也。
　　师云。曹溪水急。

　　荆门军玉泉谓芳禅师法嗣


　　安州延福禅院智兴禅师

　　西川人。出家受具。后即造玉泉芳禅师法席。豁然大悟。初住渐源。次迁黄梅龙华。晚住延福。师语不谈玄。行不修洁。身不禀仪。众不喜见。逝后应报有征。缁素追仰。遗体塑饰。祈祷尤盛。

　　临江军惠力善周禅师

　　上堂云。辽天鹘。万重云。只一突。是什么。咄。
　　师于元祐元年十二月望日沐浴净发。说偈云。
　　山僧住瑞筠。未尝形言句。
　　七十三年来。七十三年去。
　　言毕。趺坐而逝。三日后。鬓发再生。

　　韶州六祖南华重辨禅师

　　问。祖意西来即不问。最初一句请师宣。
　　师云。龙[口*(銜-金+缶)]黑宝离沧海。鹤侧霜领下玉阶。
　　僧曰。一轮明月照。四海尽分明。
　　师云。夜半拆开无缝塔。天明智积抱头回。
　　师云。会么。五大未明。二仪无迹。威音王觑不见。大悲手摸无踪。且道为复神通妙用。为复法尔如然。于斯明得。便乃高步毗卢顶上。坐断报化佛头。于斯未明。只知事逐眼前过。不觉老从头上来。咦。

　　福州圣泉寺绍登禅师

　　本郡古田县临水人也。俗姓陈。母李氏。一夕。梦神僧入奥。授以明珠。觉而有娠。降诞之辰。异香满室。紫帽覆首。幼不荤茹。乃七岁。资性英敏。自厌尘坌。喜观佛事。好听佛书。十岁辞亲出家。往礼潭州开福寺琎长老为师。精通法华。试经应度。受具之后。瓶锡游方。造于谓芳禅师法席。一见。针水相投。筌蹄顿忘。水月孤莹。遂还乡。晦迹林泉。郡牧丁公向师道德。请住陀岭塔院。缁素皈敬。
　　忽一日。索浴更衣。鸣鼓升座。四方檀信。凑集如市。师乃举颂云。
　　吾年五十三。去住本无贪。
　　临行事若何。不用口喃喃。
　　冥目两宵。俨然如示寂。偶闻钟声。忽然而醒。四大轻安。续后舍利。身常频现。
　　元丰中。本郡大旱。府主孙公向师道德。请而祈雨。次日甘泽大霈。孙公钦仰。迁住文殊。前后郡邑亢旱。府主许公．察院王公．左司叶公累请祈雨。有应。察院王公迁住圣泉。师住三道场。随刹革故而新矣。
　　上堂。僧问。如何是圣泉境。
　　师云。目前无异草。
　　僧曰。如何是境中人。
　　师云。往来无挂碍。
　　僧曰。人境已蒙师指示。向上宗乘事若何。
　　师云。驴事未去。马事到来。
　　师复云。般若门中。纵说百千妙义。不增一毫。直饶结舌铓锋。岂减少分。若论玄中又玄。终非妙门。鸟道鱼踪。早伤途辙。何也。盖为出此入彼。去者不至其方。来者不到其所。举一明三。莫穷幽趣。更不用续凫截鹤。夷岳盈壑。霄壤相望。去道转远。正当与么时。衲僧门下作么生商量。良久。云。昨夜三更月到窗。参。

　　南岳双峰省回禅师法嗣


　　金州灵山彦文禅师

　　问。如何是祖师西来意。
　　师云。缺齿胡僧笑不言。
　　僧曰。学人不会。
　　师云。只履返西天。
　　问。如何是佛。
　　师云。问得最亲。
　　上堂云。山青青。水绿绿。风吹南岭云。露滴东篱菊。更添松竹岁寒声。尽是无弦琴上曲。琴上曲。碧眼胡僧拍不足。拍不足。一二三四五六。咦。拍一拍。下座。

　　阆州光国文赞禅师

　　问。如何是佛法大意。
　　师云。祸不单行。
　　问。诸法寂灭相。不可以言宣。猊座既登。师如何说。
　　师云。因风吹火。用力不多。
　　僧曰。恁么则佛佛道同。
　　师云。猫儿戴纸帽。
　　问。不二之法。请师速道。
　　师云。领。
　　僧曰。恁么则人人有分也。
　　师云。了。
　　僧曰。锦屏天下少。光国世间稀。
　　师云。退。

　　杭州盐官菩提用禅师法嗣


　　杭州临安净土善思禅师

　　上堂云。咄。咄。咄。临济德山尽该抹。棒头荐得不作家。喝下承当未奇绝。野僧宗旨不恁么。觌面相呈辨贤哲。声前一句早迟疑。语后持来底时节。劝禅人。休饶舌。神龙尚自不知源。岂况盲龟敌跛鳖。不看神光传祖位。才见老胡心便歇。真妙诀。堂堂自己可怜生。直下承当第二月。大丈夫。须剿绝。见成公案早多端。莫学痴人被摩捋。伤嗟末法有多途。邪党成群安可遏。初机入门并道眼。佛手生缘徒施设。禅流学得遍狂游。问著元来打不迭。古人开口便知音。尚言弄巧翻成拙。那堪看话得心通。正是虚空里钉橛。自惭道薄整颓纲。饮气吞声共谁说。特将鄙句报同风。本分禅人能辨别。大地山河尽放光。南无观世音菩萨。

　　苏州定惠超信海印禅师法嗣


　　杭州南阳山庆善智圆禅师

　　问。如何是玄中玄。
　　师云。两个圈挛一串穿。
　　僧曰。如何是妙中妙。
　　师云。鹰生三子一名鹞。
　　僧曰。如何是要中要。
　　师云。寒山逢拾得。拊掌呵呵笑。
　　僧曰。谢师答话。
　　师云。今日失利。

　　荆门军玉泉悟空禅师法嗣


　　江陵护国齐月禅师

　　问。壁立千仞。水泄不通。还许学人请益也无。
　　师云。汝待问什么。
　　僧曰。向上事。
　　师云。维那不在。
　　僧曰。触忤和尚。
　　师云。正令已行。
　　上堂云。穷外无方。究内非里。应用万般。无可比拟。分明向汝诸人道。佛性精魂总不是。

　　洪州泐潭宝峰晓月禅师法嗣


　　洪州上蓝居晋禅师

　　上堂。有二僧出礼拜。一僧拜起。问。夺人不夺境。即今事如何。
　　师云。金灯当面照。须在敏手者。
　　僧曰。不因一事。不长一智。
　　师云。君子三思。再斯可矣。一僧礼拜了。便归众。
　　师云。是则也大奇。

　　汾州太子院同广禅师法嗣


　　西京龙门山胜善清照禅师

　　问。变凡作圣即不问。点铁成金事若何。
　　师云。直下无私处。触目尽光辉。
　　僧曰。清光生掌上。喜气发眉间。
