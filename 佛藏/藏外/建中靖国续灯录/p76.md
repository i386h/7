<!-- { "loadSidebar": true } -->
　　师云。拟待答话。又恐孤负阇梨。
　　问。作者相逢时如何。
　　师云。平出。
　　僧曰。学人有疑在。师便打。
　　僧曰。不伸三拜。焉得周旋。
　　师云。别处即得。
　　师乃云。一法虽彰万法无。到头何必用工夫。目前十字纵横也。自是时人落半途。大众。作么生是究竟一句。设使潜神守智。犹是止宿草庵。假饶息念观空。亦成守株待兔。虚生浪死。祗为怀宝迷邦。滞壳迷封。良由贪程太速。直得言语道断。心行处灭。于衲僧分上著什么来由。假使心法双亡。两头截断。亦是按牛头吃草。争似耳闻目睹。口说心思。千山万水目前分。南北东西路头在。
　　若也失之于旨。鱼鲁刁刀。若也得之于心。浑金璞玉。流出三教。皆指一心。左右逢源。万物皆备。到遮里。说什么仁义礼智．元亨利贞。说什么菩提涅槃．常乐我净。直须拈放一边。且看山僧执金刚王宝剑。把定要津。以文殊为先锋。以普贤为殿后。观音．势至掩耳偷铃。弥勒．释迦吞声饮气。直得　皇风荡荡。舜日明明。天下衲僧谁敢向鬼窟里作活计。还信得及么。良久。云。道泰不传天子令。时清休唱太平歌。
　　上堂云。半接城隍半倚村。一溪流水半山云。寂寥滋味有谁得。万世金轮王子孙。所以见闻觉知．思量分别。一见便见。无第二月。尧天舜日。谁能夜泛孤舟。白月清风。何必冬行春令。门当户对。极目无限青山。鸟叫猿啼。纵步从佗差路。栗蒲吞了。更无一物碍人。古镜重磨。不离旧时光彩。日日共虚空招手。时时与古佛对谈。堪嗟多少饥人。却去饭箩里饿杀。育王恁么道了。有三十棒本合自当。赖遇众人不知。且教拄杖子含声饮气。
　　上堂云。居山日少出山多。惹得问若孰柰何。争似白云深处坐。野猿幽鸟任高歌。大众。拈华示众。空自点胸。微笑破颜。落第二月。少林面壁。傍若无人。半夜渡江。贪程太速。更乃说佛说祖。头上安头。演妙谈真。泥中洗土。攒花簇锦。口是祸门。寂尔无言。守株待兔。总不如是。无孔铁锤。行道之人。如何即是。还会么。白云虽是无心物。到头还是恋青山。

　　成都府南禅光澡禅师

　　问。如何是南禅境。
　　师云。一高一低。
　　僧曰。如何是境中人。
　　师云。头面相似。
　　僧云。向上宗乘事若何。
　　师云。嘉州石佛。陕府铁牛。
　　僧曰。如何是成都境。
　　师云。瑞气一千里。和风十万家。
　　僧曰。如何是境中人。
　　师云。赐紫金鱼袋。切忌犯威风。

　　南岳怀让禅师第十五世


　　庐山罗汉寺南禅师法嗣


　　南岳云峰景德惠昌禅师

　　问。高提祖印即不问。觌面相呈事若何。
　　师云。不劳拈出。
　　僧曰。不因渔父引。争得见波涛。
　　师云。酌然。
　　僧曰。言前道破无妨碍。物引全提有象迁。
　　师云。独许阇梨。
　　僧曰。横身三界外。谁是出头人。
　　师云。争不足。让有余。
　　僧曰。学人东西不辨。南北不分。
　　师云。自生退屈。
　　问。如何是云峰境。
　　师云。昨日乍到此。
　　僧曰。如何是境中人。
　　师云。灰头土面。
　　僧曰。人境已蒙师指示。为人一句又如何。
　　师云。将谓知音却不知。
　　上堂云。禹溪流水如蓝染。云密峰峦画不成。山色水声全是体。不知谁解悟无生。悟无生。彼此自忘情。更拟求奇妙。笑杀岭南能。
　　上堂云。至道无难。唯嫌拣择。但莫憎爱。洞然明白。雪岭辊毬。赵州庭柏。不落见闻。亦非声色。拟问如何。拦腮一掴。
　　上堂云。非不非。是不是。达磨西来。惑众显异。梁王勘破。渡江入魏。九年面壁向嵩丘。接得神光转失利。大众。欲得不失利么。廉纤梅雨蔽千家。萧洒薰风吹万类。若作佛法商量。堕在野狐群队。
　　上堂云。佛祖传心。西天此土。得之者。如日如月。照耀乾坤。失之者。如盲如聋。不辨西东。云峰遮里。得失是非一时放却。无禅可参。无道可学。猖猖狂狂。蹈乎大方。且道佛祖传心。传个什么。良久。云。窗开云雾生衣上。帘卷山泉入镜中。

　　舒州浮山德宣禅师

　　问。如何是佛。
　　师云。天长地久。
　　僧曰。学人未晓。
　　师云。年老病生。
　　僧曰。同生同死事又作么生。
　　师云。唤阇梨作佛。得么。
　　上堂云。双井峰。锦绣谷。南北东西难图录。纵尔僧繇巧笔端。争如一到心中足。拈起拂子云。还见么。良久云。云居．罗汉。击禅床。下座。
　　上堂云。诸佛不出世。四十九年说。祖师不西来。少林有妙诀。若人识祖佛。当处便超越。遂拈拂子云。遮个是浮渡拂子。且道祖佛在什么处。良久。云。虽是善因。而招恶果。

　　江陵护国慧本禅师法嗣


　　岳州君山崇胜普净禅师

　　问。如何是君山境。
　　师云。寺居烟岛上。四野尽波澜。
　　僧曰。如何是境中人。
　　师云。望南看北斗。
　　僧曰。人境已蒙师指示。向上宗乘事若何。
　　师云。槛外清风起。湖中白浪生。
　　僧曰。谢答话。
　　师云。老僧罪过。
　　上堂。拈拄杖云。看看拄杖。拄杖生在悬崖石上。如今拈向人前。须是生风起浪。乃抛下。
　　上堂云。摩竭掩室．净名杜口．饮光微笑．达磨壁观．雪老辊毬．禾山打鼓．秘严一叉．青平拽石。此一队汉。各逞伎俩。总不措一言。教后人如何摸[打-丁+索]。莫怪山僧不会说禅。只是修造院门。一粥一饭。接待往来。若是说禅说道。自有诸方。

　　洪州泐潭山干禅师法嗣


　　庐州西天王兴化可都禅师

　　问。祖意西来即不问。为人一句请师宣。
　　师云。片云归后洞。只鹤舞清虚。
　　僧曰。与么则兴化得人。群生有赖也。
　　师云。鸟啄古林木。山横今日云。
　　师乃云。如来大法。诸佛妙道。真源湛寂。了无生灭。设使千圣出来。亦乃难寻缝罅。兴云吐雾。普遍河沙。纵横有准。妙应无疑。把定放行。卷舒自得。起人天眼目。扩佛祖心源。诸法见前。更无欠少。所谓人人具足。个个圆成。不用纤毫心力。自然壁立千仞。良久。喝一喝。

　　潭州道吾山楚方禅师

　　问。昔日道吾云。生也不道。死也不道。和尚今日为什么却道。
　　师云。官不容针。私通车马。
　　僧曰。真个泐潭无异水。清风宛尔不同常。
　　师云。伶利衲僧。点一知二。
　　上堂云。诸人十二时中不要错用心好。头上是天。脚下是地。朝明夕晦。水绿山青。物象分明。亘今亘古。若也恁么承当去。早是无事起事。那更言中求玄。句里寻妙。正是埋没自己。不如归堂吃茶去。

　　袁州崇胜密禅师

　　问。如何是佛。
　　师云。莫寐语。
　　问。如何是一法。
　　师云。早落第二。
　　上堂。大众集。师云。已是团圞。不劳雕琢。归堂吃茶。

　　庐山圆通仙禅师法嗣


　　温州永嘉净居了威佛日禅师

　　问。如何是祖师西来意。
　　师云。一宿二宿程。千山万山月。
　　僧曰。意旨如何。
　　师云。朝看东南。暮看西北。
　　僧曰。向上更有事也无。
　　师云。人心难满。溪壑易填。
　　问。时节因缘即不问。惠超佛话事如何。
　　师云。波斯弯弓面转黑。
　　僧曰。意旨如何。
　　师云。穿过髑髅笑未休。
　　僧曰。学人好好借问。
　　师云。黄泉无邸店。今夜宿谁家。
　　师乃云。问一答一。谷响钟声。随扣随征。故无穷尽。本分事中。离诸问答。直下无私。昭然应物。所以道。唯一坚密身。一切尘中现。乃举拂子云。看看。拂子是尘。且道坚密身在什么处。
　　良久。云。于斯见得。无量神通三昧本自圆成。恒沙诸佛法门自然具足。是故吾佛大圣人便以此法付嘱　国王大臣。令其守护。流通不绝。付嘱之意。今古共闻。且道作么生是流通底事。乃顾视左右云。万家喜气参差动。千里恩波特地新。

　　婺州明招山文惠禅师

　　问。百尺竿头。如何进步。
　　师云。南天台。北五台。
　　僧曰。处处逢归路。时时达本源。
　　师云。对面若无青白眼。相识犹如不相识。
　　僧曰。争奈学人有转身一路。
　　师云。切忌丧身失命。
　　上堂。良久。云。便与么散去。早自落七落八了也。俯为初机。不免重重话会。今朝五月五。为汝等诸人举个父母未生底句。光明煜赫耀乾坤。且是无今亦无古。三世诸佛强猜量。六代祖师徒指注。殿上迦叶谩擎拳。门外金刚眉卓竖。师拊掌呵呵大笑云。笑个什么。笑灯笼入露柱。

　　东京褒亲旌德有瑞佛海禅师法嗣


　　安州应城寿宁道完禅师

　　问。云从龙。风从虎。未审和尚从个什么。
　　师云。一字空中画。
　　僧曰。得恁么奇特。
　　师云。千手大悲提不起。
　　问。十方国土中。唯有一乘法。如何是一乘法。
　　师云。斗量不尽。
　　僧曰。恁么则动容扬古路。不堕悄然机。
　　师云。作么生是悄然机。僧举头看。师举起拂子。僧喝一喝。
　　师云。大好悄然。
　　上堂云。古人见此月。今人见此月。此月镇常存。古今人还别。若人心似月。碧潭光皎洁。决定是心源。此说更无说。咄。
　　上堂云。觉城东畔。五众云臻。古佛庙前。人人得旨。寿宁门下。草偃风行。为什么如此。良久。云。个中须是个中人。
　　上堂云。诸禅德。三冬告尽。腊月将临三十夜。作么生吐攴准。良久。云。衣穿瘦骨露。屋破看星眠。

　　潭州云盖智本禅师法嗣


　　潭州南岳山承天禅院自贤禅师

　　问。大众已集。仰听雷音。猊座既登。请师剖露。
　　师云。刹竿头上翻筋斗。
　　僧曰。恁么则岳麓山前祥雾起。祝融峰下瑞云生。
　　师云。紫罗帐里[殺/米]真珠。
　　上堂。拈拄杖云。不是心。不是佛。不是物。打禅床一下。云。与君打破精灵窟。簸土飏尘无处寻。千山万山空突屼。复敲禅床一下云。归堂。参。
　　上堂云。一身高隐唯南岳。自笑孤云未是闲。松下水边端坐者。也应随例说居山。咄。
　　上堂云。五更残月落。天晓白云飞。分明目前事。不是目前机。既是目前事。为什么不是目前机。良久。云。欲言言不及。林下好商量。
　　上堂云。佛祖不能正观。天地不能盖载。且道为什么如此。良久。云。人人有个皮袋。

　　潭州南岳承天慧连禅师

　　问。如何是承天境。师拈起拂子。
　　僧曰。如何是境中人。师击禅床一下。
