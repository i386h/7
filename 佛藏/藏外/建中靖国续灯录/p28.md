<!-- { "loadSidebar": true } -->
　　师云。掘不得。
　　僧曰。如何是塔中人。
　　师云。无面目。
　　问。闹市取静时如何。
　　师云。冤不可结。
　　僧曰。如何是吹毛剑。
　　师云。竹片。
　　问。师子未出窟时如何。
　　师云。事持牙爪。
　　僧曰。出后如何。
　　师云。抖擞衣毛。
　　僧曰。谢师答话。
　　师云。拨不转。
　　问。尘中如何辨主。
　　师云。短檐帽子。长脚幞头。
　　问。如何是正法眼。
　　师云。眉毛下。
　　僧曰。便与么会时如何。
　　师云。瞳儿笑点头。
　　问。如何是向上事。
　　师云。日月星辰。
　　僧曰。如何是向下事。
　　师云。地狱镬汤。
　　问。如何是究竟事。
　　师云。秋风黄叶落。
　　僧曰。莫便是和尚见处。
　　师云。春来依旧生。
　　问。万里无云时如何。
　　师云。猢狲忍饿。
　　僧曰。乞师拯济。
　　师云。什么火色。
　　问。古人拈槌举拂。意旨如何。
　　师云。白日无闲人。
　　僧曰。如何承当。
　　师云。如风过耳。
　　问。握剑当胸时如何。
　　师云。老鸦成队。
　　僧曰。正是和尚见处。
　　师云。蛇穿鼻孔。僧拂袖便出。
　　师云。大众相送。
　　问。从上诸圣向什么处行履。
　　师云。十字街头。
　　僧曰。与么则败阙也。
　　师云。知你不到遮田地。
　　僧曰。到后如何。
　　师云。家常茶饮。
　　问。祖意教意。是同是别。
　　师云。干姜附子。
　　僧曰。与么则不同也。
　　师云。冰片云团。
　　上堂云。春雨微微。檐头水滴。闻声不悟。归堂面壁。
　　上堂云。若论大道。直教杼山无开口处。你诸人试开口看。
　　僧便问。如何是大道。
　　师云。担不起。
　　僧曰。为什么担不起。
　　师云。大道。
　　师云。若论此事。切莫道著。道著即头角生。
　　有僧出众云。头角生也。
　　师云。祸事。
　　僧曰。某甲罪过。
　　师云。龙头蛇尾。伏惟珍重。
　　师寿八十一岁。元丰八年十月十二日晚。无疾。净发沐浴。书偈云。
　　雪鬓霜髭九九年。半肩毳衲书诸缘。
　　廓然笑指浮云散。玉兔流光照大千。
　　掷笔。趺坐而逝。

　　洪州百文惟政禅师

　　开堂日。升座拈香云。大众会么。南源岭上石笋抽条。枯木堂前霜花吐蕊。非常之事。岂敢囊藏。学无常师。理长即就。遂趺坐。
　　问。师唱谁家曲。宗风嗣阿谁。
　　师云。已在言前。
　　僧曰。恁么则临济儿孙。石霜嫡子。
　　师云。莫乱卜度。
　　僧曰。争柰石笋抽条。霜花吐蕊。
　　师云。一任流通。

　　南岳谷泉大道

　　师参慈明。才至寝堂。慈明问曰。白云横谷口。游人何处来。
　　师顾视左右云。夜来何处火。烧出古人坟。
　　慈明曰。未在。更道。师作虎声。慈明打一坐具。师接住。推向禅床上。慈明却作虎声。师呵呵大笑。
　　慈明揖云。且坐吃茶。
　　师乃云。吾参七十一员善知识。唯师有巴鼻。临济一宗。在师行矣。

　　滁州琅玡山惠觉广照禅师法嗣


　　洪州泐潭山晓月禅师

　　豫章人也。性若天资。聪如神授。六经百子．三藏五乘。凡一舒卷。洞明渊奥。参琅玡广照。密传心印。五百云众。推为上首。后出世四十余年。每日三时发挥宗教。略无少怠。其训学徒若此。坐灭道济庵。
　　问。师唱谁家曲。宗风嗣阿谁。
　　师云。望月台前云幂幂。白龙泉畔水潺潺。
　　僧曰。与么则琅玡嫡子。临济儿孙。
　　师云。听事不真。唤钟作瓮。
　　问。修多罗教如标月指。未审指个什么。
　　师云。请高著眼。
　　僧曰。曙色未分人尽望。及乎天晓也寻常。
　　师云。年衰鬼弄人。

　　苏州永安定慧院起信海印禅师

　　问。如何是佛法的的大意。
　　师云。湘源斑竹杖。
　　僧曰。不会。
　　师云。枝枝带泪痕。
　　问。如何是平常句。
　　师云。三脚虾蟆背巨鳌。
　　僧曰。如何是玄妙无私句。
　　师云。白云覆青山。
　　僧曰。如何是体明无尽句。
　　师云。须弥顶上浪滔天。
　　僧曰。三句外。还有向上事也无。
　　师云。天台．南岳。
　　问。觌面相呈时如何。
　　师云。好个问头。
　　僧曰。何不领话。
　　师云。我不识你话头。
　　问。如何是第一句。
　　师云。那吒忿怒。
　　僧曰。如何是第二句。
　　师云。衲僧罔措。
　　僧曰。如何是第三句。
　　师云。西天此土。
　　上堂云。摩竭掩室。计校未成。毗耶杜词。伎俩俱尽。一棒一喝。未称衲僧。举拂扬眉。残羹馊饭。诸仁者。山僧与么说话。为佗闲事长无明。且道不伤物义句作么生道。良久。云。常爱岭南深腊里。雪中初绽一枝梅。
　　上堂云。春风乍回。春景相催。枯梦欲发未发。柳眼似开不开。堪羡渔家江上景。数峰如画碧崔嵬。诸仁者。且道于佛法中是何时节。良久。云。欲得不招无间业。莫谤如来正法轮。
　　上堂云。泥蛇咬石鳌。露柱啾啾叫。须弥打一棒。阎老呵呵笑。参。
　　上堂云。若识般若。即被般若缚。若不识般若。亦是般若缚。识与不识。拈放一边。却问诸人。如何是般若体。参堂去。
　　上堂云。有时一喝。壁立千仞。有时一喝。四楞搭地。遂喝一喝。云。且道落在什么处。你若辨得。也好与一喝。拍禅床一下。
　　上堂云。莺声阑。蝉声急。入水乌龟头不湿。鹭鹚飞入芦花丛。雪月交辉俱不及。咄。

　　福州白鹿山显端禅师

　　姓周氏。本州闽清县人也。受具之后。游历江淮。始到庐山祖印林禅师法席。迨余一纪。未息疑情。晚扣滁阳广照禅师之室。一见动容。即悟其旨。后归止瓯闽。命住地藏。道行大播。知府密学蔡侯闻师德誉。迁居白鹿。两住大刹四十六年。寿八十四。
　　元丰七载七月十二日。集众说偈云。
　　来说生兮去说灭。二人证龟成一鳖。
　　悟心禅客若为论。水里银蟾天上月。
　　言毕而逝。
　　问。佛佛授手。祖祖相传。传得底事。请师指示。
　　师云。家有千金之帚。不自知非。
　　僧曰。也知师得亲承旨。还许学人授也无。
　　师云。车无一尺之轮。焉能到远。
　　问。如何是教意。
　　师云。楞伽会上。
　　僧曰。如何是祖意。
　　师云。熊耳山前。
　　僧曰。祖意教意。相去几何。
　　师云。寒松连翠竹。秋水对红莲。
　　问。如何是不动尊。
　　师云。长安路上。来往憧憧。
　　僧曰。犹是动底。
　　师云。徒消人食。浪费人衣。
　　问。鲁祖面壁。意旨如何。
　　师云。睡不著。
　　问。如何是道。
　　师云。九州百越。
　　僧曰。如何是道中人。
　　师云。乘肥衣锦。
　　问。如何是大善知识。
　　师云。持刀按剑。
　　僧曰。为什么如此。
　　师云。礼防君子。
　　问。如何是异类。
　　师云。鸦巢生凤。
　　问。寒暑到来。如何回避。
　　师云。千株松下。
　　僧曰。意旨何如。
　　师云。倒卧横眠。
　　问。如何是佛。
　　师云。商州客。
　　问。如何是祖。
　　师云。岭南僧。
　　僧曰。如何是法。
　　师云。村歌社舞。
　　僧曰。如何是学人行履处。
　　师云。左脚踏衡山。右脚踏北海。
　　上堂云。摩腾入汉。肉上剜疮。僧会来吴。眼中添屑。达磨九年面壁。鬼魅之由。二祖立雪求心。翻成不肖。汝等诸人到遮里。如何吐露。若也道得。海上横行。若道不得。林间独卧。以拄杖击禅床一下。

　　越州姜山方禅师

　　问。师唱谁家曲。宗风嗣阿谁。
　　师云。铁牛背上书千字。
　　僧曰。琅玡嫡子也。
　　师云。弥勒堂中画普贤。
　　僧曰。三十年后此话盛行。
　　师云。马到江边。船行千里。
　　问。如何是佛。
　　师云。留髭表丈夫。
　　上堂云。金苞乍吐篱边菊。玉露初垂叶上珠。秖此明明个消息。不须南北问真虚。良久云。好。

　　杭州天竺智月禅师

　　问。摩竭陀国。水泄不通。鹿野苑中。如何垂示。
　　师云。棒打石人开铁眼。
　　僧曰。一句流通也。
　　师云。剑挥牛斗动金星。
　　僧曰。谢师方便。
　　师云。晴干不肯去。

　　证圣禅院良禅师

　　问。宝座既登。将何指示。
　　师云。岭上梅方拆。
　　僧曰。恁么则遍天遍地。
　　师云。堤边柳渐荣。
　　上堂云。若论此事。如鸿钟待扣。声应长空。若宝鉴当台。影临万象。天不能盖。地不能载。贤愚共处。圣凡同之。不得与么道。大有人笑去在。佗笑我笑。谁知此窍。三十年后。更笑一笑。

　　滁州琅玡山开化智迁禅师

　　问。如何是琅玡境。
　　师云。松因有限萧疏老。花为无情取次开。
　　僧曰。如何是境中人。
　　师云。发长僧貌丑。
　　问。如何是和尚为人句。
　　师云。眼前三尺雪。
　　僧曰。莫便是也无。
　　师云。脑后一枝花。
　　上堂云。慧山屹屹高。则有顶难量。法海滔滔深。则无涯莫测。故我祖师西迈。禅祖东流。一灯始耀于曹溪。六叶遍芳于兰若。撮其枢要。直了心源。出没卷舒。纵横妙用。备均奥旨。顿见如来。达境智以双亡。了是非而俱泯。所以前不接后。后不别前。前后续断。中间自孤。当体湛然。应时消灭。既如是矣。亦有何事。随时应用。野老讴歌。四海晏清。八方无事　尧风远扇。舜日高明。且道恁时上将军在什么处。良久。云。不许将军见太平。

　　庐山圆通崇胜志珂禅师

　　问。德山棒．临济喝。未审崇胜如何。
　　师云。五老云开。千峰耸翠。
　　僧曰。还许学人通一线道也无。
　　师云。作么生。僧便喝。
　　师云。作家。僧拟议。师却喝。
　　上堂云。上不在天。下不在地。中不在人。不在外。不在中间。二边俱不立。中道不须安。三个合头语。闻者自家看。山僧今日和泥合水。且恁么。三十年后莫颟顸。喝一喝。

　　滁州琅玡山开化院继诠海月禅师

　　问。知师久蕴囊中宝。今日当筵略借看。
　　师云。志公剪刀。
　　僧曰。岩花争竞发。涧水渌如蓝。
　　师云。黄檗拂子。
　　问。拈槌举拂即不问。瞬目扬眉事若何。
　　师云。海枯终见底。人死不知心。
　　僧曰。学人不会。
　　师云。大海虽然阔。不宿死人尸。
　　僧曰。毕竟如何。
　　师云。礼拜了去。
