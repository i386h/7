<!-- { "loadSidebar": true } -->
　　师云。言无展事。语不投机。承言者丧。滞句者迷。衲僧到此。又且奚为。何如戴箬笠．披蓑衣．垂直钓．泛轻舟。访寻知识未能休。自从猿子皈青嶂。抛却钓。覆却舟。从教湘水几清秋。咄。
　　上堂云。洪音一剖。该罗八纮。一令施行。清风万里。豁开宗要。广演门风。撤向目前。光流大海。威拥三界。德被四方。高耸人天。虚怀应物。无内无外。洞彻十方。圆通现前。纵横佛事。檐头水滴。观音妙门。雨洒长空。文殊境界。休问补陀近远。觉城东际。楼阁门开。请高著眼。咄。
　　上堂云。好诸禅德。一问一答。俊哉。快哉。问处如石里迸出。答处似青天霹雳。忽然而有。瞥尔而亡。若非顶门具烁迦罗眼底衲僧。到遮里。不免拈头作尾。所以道。汝生我亦生。汝杀我亦杀。生杀轮王机。交驰如电掣。
　　上堂云。头圆象天。足方似地。古貌棱层。丈夫意气。趯倒须弥。蹈翻海水。帝释与龙王无著身处。乃拈拄杖云。却来拄杖上回避。咄。任汝神通变化。究竟须遮里。以拄杖卓一下。
　　上堂云。姑苏台畔。不话春秋。衲僧面前。岂论玄妙。只可著衣吃饭。玩水看山。夜见星。昼见日。两手扶犁水过膝。灵山授记祗如斯。尘劫何曾异今日。
　　上堂云。一句截流。万机顿削。得失是非。一时放却。与么会得。便请归堂。
　　上堂云。看看。烁烁瑞光。照大千界百亿微尘国土．百亿大海．百亿须弥山．百亿日月．百亿四天下。乃至微尘刹土。皆于光中一时发现。诸仁者。还见么。若也见得。许汝亲在瑞光。若也不见。莫道瑞光不照好。参。
　　上堂云。于一毫端现宝王刹。坐微尘里转大法轮。拈起拄杖云。拄杖子是尘。作么生说个转法轮底道理。山僧今日不惜眉毛。与汝诸人说破。拈起也。海水腾波。须弥岌峇。放下也。四海晏清。乾坤肃静。敢问诸人。且道拈起即是。放下即是。当断不断。两重公案。以拄杖击禅床一下。
　　上堂云。千般样都来。只在丝头上。乃拈起拄杖云。还会么。一为无量。无量为一。十方如来。同此超出。若也会得。参学事毕。若更不会。何必自抑。击禅床。
　　上堂云。凉风吹。红日照。一境萧然谁不要。观音大士为宣扬。九衢卖买争头叫。脚不住。手不停。毗卢界内用分明。千圣从来祗遮是。莫生退屈自相轻。参。
　　上堂云。季冬寒节。去来无别。千山万山。唯积残雪。禅客相逢。将何演说。各请归堂。随缘憩歇。若作迷逢达磨。大似眼中添屑。

　　东京大相国寺惠林禅院觉海禅师

　　讳若冲。姓钟氏。江宁府句容人也。母初娠师。屡梦一僧端坐于寝。遂不荤茹。其父固问。即告以梦。父曰。若果生男。当舍为僧。
　　及丱岁。母携至钟山。礼志公像。师即涕泣。不肯归去。母悟前事。乃许就寺僧怀义上人出家。后依保心禅师圆具。即造池阳怀禅师法席。令看情未生时因缘。乃获开悟。巾侍数年。深达玄旨。
　　初住常州荐福。次住宜兴善权。又还荐福。后住北京福胜．西京法王。相国韩公绛．太师文公彦博。尝加师仰。晚奉　诏住慧林。
　　开堂日　哲宗皇帝遣中使降香。师谢恩毕。登座拈香。祝延　圣寿罢。乃敷坐。法云圆通禅师白槌竟。师云。一人人面面相对。大似少林看壁。一个个眼眼相顾。何异灵山嘱付。诸仁者。实为密密堂堂。昭然独露。会中莫有证据底衲僧么。
　　时有僧出问。为　国开堂。愿闻法要。
　　师云。三乘光佛祖。一句定乾坤。
　　僧曰。丽天杲日当轩。匝地清风满座。
　　师云。目前无异草。不碍往来观。
　　僧曰。若非顶门眼开。谁知此恩难报。
　　师云。酌然。
　　问。鹫岭传芳东震。云门列派　皇都。今朝大启觉场。请师再垂方便。
　　师云。上机言下悟。大道目前观。
　　僧曰。与么则圆照始离金色界。相蓝又见觉花开。
　　师云。不得错看。
　　问。如何是皇都境。
　　师云。巍巍双阙侵霄汉。拂拂祥云罩九重。
　　僧曰。如何是境中人。
　　师云。两宫无事安磐石。万国归心有老臣。
　　问。祖闱宏启。大集群贤。法令既行。请师一振。
　　师云。匣里青蛇吼。
　　僧曰。学人退身即是也。
　　师云。天际白虹高。
　　师云　诏令臣僧为　国开堂。流通至道。开发人天。夫至道者。不可以思而测。不可以想而求。精勤者未能见之。辩慧者酌然不识。若也明得。方知佛佛道同。古今不异。何是何非。孰邪孰正。不有而示有。杳若梦存。无成而似成。倏如幻住。依空源而起尽。法法无知。随化海以分形。缘缘绝待。如是会得。堪报不报之恩。用助无为之化。诸仁者。无为之化。阖国知闻。且如何是报恩底句。良久。云。三乘有旨难彰则。一句无私贺太平。此日流通般若。普集妙善。上祝　皇帝陛下圣躬。伏愿宝图永固。凤历长新。同日月照临。若乾坤覆载。位隆北极。寿等南山。伏惟珍重。
　　上堂云。碧落净无云。秋空明有月。长江莹如练。清风来不歇。林下道人幽。相看情共悦。诸仁者。适来道个清风明月。犹是建化门中事。作么生是道人分上事。良久。云。闲来石上观流水。欲洗禅衣未有尘。参。
　　上堂云。无边义海。咸归顾眄之中。万象形容。尽入照临之内。你诸人筑著磕著。因什么却不知。良久。云。莫怪山僧太多事。光阴如箭急相催。珍重。
　　上堂云。日出连山。月圆当户。不是无言。不欲全露。乃云。遮里莫有全露底么。良久。众无语。乃拈拄杖云。拟议则穿腮过。击香台。下座。
　　上堂。良久。云。万机丧尽体何如。一点灵光混太虚。尘劫未曾经变易。禅人休枉废工夫。却召大众云。省力处道将一句来。众无语。
　　师云。归堂吃茶去。
　　上堂。良久。云。净地上切忌抛沙撒土。金屑虽贵。争柰眼里著不得。还知么。直饶解齐龙树。辩若马鸣。智过鹙子。到遮里一点用不著。何故如此。卞玉本无瑕。相如诳秦王。参。
　　上堂。横按拄杖云。摩竭迦文亲行是令。山僧今朝不可更向土上加泥也。击香台。下座。
　　上堂云。目净青莲。光含白玉。若向遮里参得。不若神珠四照。洞彻十方。宝鉴无私。[娟-月+虫]妍自异。然虽如是。龙蛇易辨。衲子难瞒。
　　上堂。良久。云。还委悉么。嘉雨时来暑气收。禅堂宴坐恰如秋。劳生心火何时息。只向无心便好休。
　　上堂云。神机迅发。觌面相呈。电光难趁。石火莫停。恁么荐得。未是英灵。以拄杖画一画。云。天下衲僧。倒退八百。拟议之徒。看燎著面门。击香台一下。

　　真州长芦崇福禅院广照禅师

　　讳应夫。姓蒋氏。滁州清流人也。依江宁府保宁禅院承泰禅师出家圆具。远造天衣山怀禅师法席。入室开悟。深造宗旨。初住润州甘露。次移长芦。晚奉　诏旨住智海禅院。坚辞弗受。
　　问。如来禅即许老兄会。祖师禅未梦见在。未审如来禅与祖师禅。是同是别。
　　师云。一箭过新罗。僧拟议。师便喝。
　　问。识得衣中宝时如何。
　　师云。你试拈出看。僧展一手。
　　师云。不用指东画西。宝在什么处。
　　僧曰。争柰学人用得。
　　师云。你试用看。僧拂坐具一下。
　　师云。大众笑你。
　　僧问。如何是佛。
　　师云。面如满月。
　　僧曰。意旨如何。
　　师云。遍照寰中。
　　问。如何是随处道场。
　　师云。性似白云舒复卷。纵横应物不能羁。
　　僧曰。恁么则涧松清冷澹。晓月照长川。
　　师云。心到静中千虑息。性澄方外一灯明。僧拟议。
　　师云。迢迢十万余。
　　上堂云。握骊珠于掌上。纳万汇于胸襟。全法界于目前。指大千于身际。混融一体。圆鉴无穷。包括二仪。含容万有。如斯之法。穷之则妙。究之则玄。玄妙之理现前。凡圣之情顿泯。圆融无碍。洞耀无私。倜傥分明。古今无间。任是然灯先圣．大觉能仁。说法利生。难忘斯旨。如斯话会。埋没宗风。何谓也。直须南山起云。北山下雨。
　　上堂云。云卷千山。尘清万里。长空独露。法界洞然。诸人还见么。如实未到。且莫粗心。忽若顶门放光。方信普通年远事。不从葱岭付将来。珍重。
　　上堂。召大众云。至道荡荡。无遍无党。或卷或舒。或指或掌。放旷任缘。灵明独朗。普覆河沙。光含万象。乃顾大众云。千圣灵踪。后人标榜。
　　上堂。召大众云。江山绕槛。宛如水墨屏风。殿阁凌空。丽若神仙洞府。森罗万象。海印交参。一道神光。更无遮障。诸人还会么。良久。云。寥寥天地间。独立望何极。参。
　　上堂。顾大众云。遮个为什么拥不聚。拨不散。风吹不入。水洒不著。火烧不得。刀斫不断。是个什么。众中莫有钉觜铁舌底衲僧。试为山僧定当看。还有么。良久。云。若无。山僧今日失利。久立。

　　庐山栖贤智迁禅师

　　姓高氏。钱唐人也。性纯志澹。心敏言讷。参天衣怀禅师。一日。见匠者拽木喝声。因而开悟。遂获印可。出世龙舒法华。次移栖贤。于元祐元年正月十九日辞众。沐浴更衣坐化。获舍利五色。
　　问。如何是和尚为人一句。
　　师云。好。
　　僧曰。谢师指示。
　　师云。且道我答汝话也无。
　　僧曰。专为流通。师嘘一声。
　　问。一问一答。尽是建化门庭。未审向上更有事也无。
　　师云。有。
　　僧曰。如何是向上事。
　　师云。云从龙。风从虎。
　　僧曰。恁么则龙得水时添意气。虎逢山色转威狞。
　　师云。兴云致雨又作么生。僧即喝。
　　师云。莫更有在。僧拟议。
　　师咄云。念话杜家。
　　问。如何是本来心。
　　师云。折东篱。补西壁。
　　僧曰。恁么则今日斋晏。
　　师云。退后著。
　　问。天衣一曲师亲唱。未审何人和得齐。
　　师云。飒飒霜风紧。看看冬到来。
　　僧曰。恁么则寒山拊掌。拾得呵呵。
　　师云。普贤化锦水。文殊旺五台。
　　僧曰。好事不如无。
　　师云。打折驴腰。
　　上堂云。山僧无佛法。任运且延时。朝朝日东出。夜夜转山西。云收山谷静。雨过远峰低。三年逢一[門@壬]。鸡到五更啼。参。
　　上堂云。闻佛法二字。早是污我耳目。诸人未跨法堂门。脚跟下好与三十棒。虽然如是。山僧今日也是为众竭力。珍重。
