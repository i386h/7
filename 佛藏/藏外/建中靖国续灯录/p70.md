<!-- { "loadSidebar": true } -->
　　臣僧智清以此举扬般若功德。无边妙利。谨进庄严。惟为　　大行太后上资　仙驭。恭惟　太后内政齐家。厚德载物。勤俭著于中外。明哲迈于古今。方　圣政之惟新。繄　母仪而是托。夫何阎浮报尽。安养果成。抛　慈德之故宫。游光严之净土。叹二轮迅速。丁五七斯临。　圣心敬竭于孝诚。佛事钦修于永日。命诸禅而升座。大敷阐于宗猷。冀凭佛法之殊勋。上荐　神仙之化路。伏愿　大行太后谛闻般若。解脱尘缘。深悟本心。入佛知见。更冀锡兹福祉。佑　宗社于灵长。使　我国家跻民于仁寿。
　　臣道行无取。名实全虚。今辰遭遇　圣恩。赐此举扬祖令。自惟蹇浅。益负震惊。此盖伏遇　今上皇帝陛下。神智渊深。天慈溥博。嗣　登宝位。不变时雍。潜通三宝之妙心。密运万机之神政。但是昆虫草木悉沐　恩波。乃至蛮貊戎夷咸归德化。实千载昌运。乃一遇　圣时。
　　臣倾兹方外之诚。效彼封人之祝。恭愿　皇帝陛下南山比寿。增圣寿以无疆。北海为年。资卜年而更远。金枝腾茂。玉叶弥芳。　覆育群生。兴隆正法。
　　皇太妃　皇后　皇子。伏愿　德合天地。上扶　君父之明。寿等山河。下慰黎元之望。
　　伏念臣本山林槁木。岩谷微僧。忝领智海禅徒。奉事　国家香火。自量山野。累受　圣恩。斯日伏遇　　皇帝陛下抚念禅林。特回　天眷。令臣等于　慈德殿升座。举扬般若。禅门从此万载光辉。念荷　圣恩。无以为报。臣不揆万死。敢陈　佛法数言。愿补　陛下万机一二。所以道。三界爱河浪阔。四生苦海波深。要得解脱出离。须是悟明佛法。然而佛法非由心外而得。亦不从他传。全是　陛下清净圣心。本来佛性。圆明洞彻。日用全彰。但一念相应。则无时不现。
　　昔西竺波罗提尊者。常开示一国王佛性云。王若作用。八处出现。何谓八处。在胎曰身。处世曰人。在眼曰见。在耳曰闻。在鼻嗅香。在舌谈论。在手执捉。在足运奔。遍现俱该沙界。收摄在一微尘。悟之者。谓之真如佛性。迷之者。谓之妄想精魂。彼国王闻之。即时开悟。
　　今　我皇帝陛下。但自己回光。即便同本得。所以日应万机。而无非是　陛下佛性三昧。云为千变。而无非是　陛下佛性光明。以至动容周旋。见闻觉知。头头显现。一一圆明。无不具足。如昔　仁宗皇帝。在宥四十余年。深穷禅理。洞了渊源。每万机之暇。常召大觉禅师怀琏．圆明禅师道隆于后苑升堂。交相问难。唱和偈颂。敷演宗乘。流布迨今。禅林取则。又元丰初年。　神宗皇帝为求　圣嗣。乃革相蓝律院。分为两禅。一曰惠林。一曰智海。召南方圆照禅师宗本．正觉禅师本逸领徒住持。开堂说法。尝从容召对。问佛法宗猷。而禅考圣心益深有悟达。
　　自祖师到中国而来。亦未有如本朝崇重之盛遇。　仁宗皇帝　神宗皇帝皆肯回　圣心研机顾问。建立禅林。则知佛法至尊至贵。至妙至神。所以教云。若在帝释梵王。帝释梵王中尊。而为说法此法。若在国王大臣。国王大臣中尊。而说此法。若在皇后嫔妃。皇后嫔妃中尊。而说此法。若在皇亲太子。皇亲太子中尊。而说此法。若在内臣宰官。内臣宰官中尊。而说此法。乃至在僧在俗。在物在人。悉皆等平。而说此法。
　　佛法既有如是胜妙。有如是尊严。愿　陛下万机之余。能留　圣意。一念开悟。触处现前。方知本自圆成。不从外得。所谓一言了　万化。尧舜诚无为。臣辄课山颂一章。普告人天大众。使其知　我皇帝陛下是现在诸佛。以大悲愿力。顺天应人。覆育苍生。护持佛法。臣无任瞻　天荷圣。激切屏营之至。颂曰。佛有多身是处分。人间天上化凡伦。要知昔日灵山老。现作中华　圣宋君。臣举扬荒鄙。尘渎　天聪。伏惟珍重。
　　开堂日。　哲宗皇帝遣中使降香。师谢　恩毕。登座拈香。祝延　圣寿罢。乃敷坐。法云大通禅师白槌竟。师左右顾视云。乾坤廓落。日月晖华。四民子来。群芳辐辏。比比法门宏启。欲视之。则眼病花浮。重重心印炳彰。拟执之。则形枯臂断。诸人到此。合作么生观。还知么。除是超方上士。不向眉上画眉。其如晚路初机。且就水中洗水。
　　问。名香天赐爇金炉。为瑞为祥举世无。如是　君恩恩最重。师将何法赞　皇图。
　　师云。日月光天德。山河壮　帝居。
　　僧曰。恁么则金枝长自秀。玉叶永弥芳。
　　师云。一句既流通。群生皆稽首。
　　僧曰。若然者。尧风与祖风并扇。舜日与佛日齐明。
　　师云。寒山拊掌。拾得讴歌。
　　问。先帝首更禅苑。　今皇绍圣。重扇宗风。莫大之恩。将何补报。
　　师云。炉上檀烟起。空中瑞气浮。
　　僧曰。恁么则　君恩师已报。祖意又如何。
　　师云。长记在莲岳。多年看白云。
　　僧曰。今日得闻于未闻。
　　师云。闻个什么。
　　僧曰。九重城畔祥云起。五凤楼前瑞气生。
　　师云。好个真消息。宜须子细看。
　　僧曰。从此平分霄汉月。冷然相照若团圆。
　　师云。瞻仰有分。
　　问　帝业兴隆。　睿潭润无边之境。宗风普扇。优昙开上国之春。直截根源。请师速道。
　　师云。石渠清梦岳。金殿冷吟霜。
　　僧云。一言已祝　南山寿。八表无私贺太平。
　　师云。祝寿一言从尔晓。太平底句又如何。
　　僧曰。天上有星皆拱北。人间无水不朝东。
　　师云。思量尘世人。几个知恩德。
　　僧曰。若不上来。焉知如是。
　　师云。早回头看。
　　师拈拂子。召云。大众还见么。手中拂子层层为诸人放百种宝光。
　　复击禅床云。还闻么。坐下猊台句句为诸人演一乘了义。诸人若向遮里悟得。则旷大劫来我人业识。当体烟灭灰飞。现前身世根境尘劳。彻底冰融雪泮。便见灵山正法眼藏。昭昭溢目全彰。少室涅槃妙心。晃晃通身独露。譬演若悟鉴中面目。元来只是己头。犹力士获额上圆珠。到了不从他得。如斯则无量神通三昧。尘尘本尔圆成。恒沙诸佛法门。念念一时具足。诸仁者。有能恁么构去。便谓立证无生。不待僧祇即登正觉。如今要见无生么。
　　良久。云。一气不言含有象。万灵何处谢无私。臣僧道无兼济。行不远闻。灰木身心。分守塞岩之下。鹿麋疏迹。何堪辇毂之游。远承　明诏下临。固欲窃逃宁敢。但念食　国王之水乳。佩至德难任。受天地之生成。荷大恩曷报。故云趋波涌。而赴海从龙。此盖伏遇　皇帝陛下。以等妙觉心。现为人主。扬佛祖正道。丕绍先基。
　　故兹苾草之微芳。叨被蓼萧之宠渥。臣敢不策勤香火。警肃缁流。力传真寂之风。仰赞无为之化。谨将兹辰开堂介善。上祝　皇帝陛下。伏愿　德光尧舜。道迈羲轩。资景运于万年。保瑶图于百世。风调雨顺。物阜民康。臣请祝诚深。言诠靡罄。久立众慈。伏惟珍重。

　　庐山罗汉禅院系南禅师

　　本汀州人。俗姓张氏。少依城下金泉寺出家。识性纯淡。志节高远。披缁受具。遍历丛林。参道林祐禅师。密契心地。后归庐山。出世住持。道誉远播。四方学者皆谓小南。
　　开堂日。问。师唱谁家曲。宗风嗣阿谁。
　　师云。后五日看。
　　僧曰。恁么则黄龙儿孙。罗汉嫡子。
　　师云。错下名言。
　　问。世尊出世。地涌金莲。师今出世。有何祥瑞。
　　师云。鲸吞海水尽。露出珊瑚枝。
　　僧曰。昔日世尊。今朝和尚。
　　师云。气冲牛斗。
　　问。声色不到。病在见闻。言诠不及。过在唇吻。此一理二义。请师直指。
　　师云。一字不著画。
　　僧曰。古溪澄水迎新月。旧岭寒松再遇春。
　　师云。二字不成双。
　　僧曰。半夜彩霞笼玉像。天明峰顶五云遮。
　　师云。好个真消息。
　　问。师子儿。众随后。三年便能大哮吼。未出林一句作么生道。
　　师云。头破额裂。
　　僧曰。出林后一句作么生。
　　师云。脑门著地。
　　僧曰。不出入时如何。
　　师云。进前退后。
　　僧曰。且道落在什么处。
　　师云。大众有眼。
　　上堂云。道应无私。力不可敌。如风行草偃。似春至花开。佛手不能遮。人心宁可遏。顺之则物物光辉。逆之则头头失色。不逆不顺。任方任圆。呼召随声。高低自尔。临镜而像。彼此情忘。现如幻神通。成如幻正觉。直得庐山万叠共转法轮。鄱水千寻同宣密义。便与么金鸡啄破琉璃壳。玉兔挨开碧海门。击禅床一下。
　　上堂云。画角红楼报晓春。万家齐贺物咸新。谁知庭际青青柏。便是当时问法人。无身可身。无岁可岁。始终不变。往复常存。四时迁而不迁。一气动而非动。百年生死若浮云。十世古今如电影。情超象外。道契寰中。不有丝毫。虚空同寿。但向见闻觉知识取本来面目。良久云。玉兔沉西岭。金乌出海东。
　　上堂云。日轮离海。月魄沉空。腾辉古今。盘礴西东。不觉红颜客。翻为白头翁。灵然无改变。只在语言中。咄。设使大虚烂坏。此喝长存。若知落处。一任横行。咄。
　　上堂云。不假一锤成大宝。太阿出匣冷光寒。为君截断羚羊角。钉就虚空碧玉盘。好拈掇。更须看。翻来覆去黑漫漫。击禅床一下。
　　上堂云。山堂今日已开炉。黯澹寒云雪未铺。拨火任若谭冷暖。不知谁解唤司徒。古圣求人向热灰里。诸佛行道在猛焰中。便见刹刹尘尘皆同自己。心心念念尽合他宗。便与么会。转不相当。何以故。一句合头语。万劫系驴橛。
　　上堂云。暗而忽明。迸曦光于海上。断而复续。奏天乐于空中。师旷听之不闻。离娄视之不见。唯有无神通菩萨。拍拍相高。愿得东风齐著力。一时吹入我门来。击禅床。下座。
　　上堂云。天地为炉鞴。日月作钳锤。烹清风兮成佛成祖。炼白云兮有法有仪。圆光顶佩。万字胸题。阿呵呵。知不知。倒骑师子座。[跳-兆+孛]跳上须弥。
　　上堂云。一夏九十日。日日无差。一日十二时。时时不异。犹如黄金之黄。碧天之碧。其色其高。不变不坏。安一名。著一字。与吾灵觉何相似。便乃修习空花万行。宴坐水月道场。降伏镜里魔军。证得梦中佛果。今朝法岁已圆。勘破了。良久。云。移身摇太华。掬汗洒醍醐。
　　上堂云。物我两如。是非一气。云无心而解听龙吟。充天塞地。风无迹而能闻虎啸。拔木鸣条。道无根而善应诸缘。分缁列素。忽然一念合风云。不知谁是我。行无所行。住本无住。大笑呵呵。希逢罕遇。
　　上堂云。禅不禅。道不道。三寸舌头胡乱扫。昨夜日轮飘桂花。今朝月窟生芝草。阿呵呵。万两黄金无处讨。一句绝思量。诸法不相到。
