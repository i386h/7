<!-- { "loadSidebar": true } -->
　　僧曰。如何是境中人。
　　师云。锡杖夜敲霜峤月。铜瓶晨漱碧潭烟。
　　师乃云。春风澹荡。万物含芳。林间野老讴歌。江上渔人举桌。岩花列秀。岸柳垂阴。莺啭乔林。兽鸣幽谷。白云绽处。千峰而叠叠崔嵬。万派朝宗。浩渺而波澜涵月。森罗普现。万象齐观。南北东西。交横互映。重重帝网。百亿垂形。海印发光。大千普赴。如斯语话。无不尽知。且道迷身一句作么生道。良久。云。天上忽雷惊宇宙。井底虾蟆不举头。参。

　　明州岳林寺昙振禅师

　　上堂。敛衣坐定。云。今日布袋头开。还有买卖者么。
　　僧出曰。有。
　　师云。不作贵。不作贱。作么生酬价。僧无语。
　　师云。山僧今日失利。
　　问。宝座既登于此日。个中消息请宣扬。
　　师云。飒飒和风。飘飘细雨。
　　僧曰。言前超有路。句下越毗卢。
　　师云。也不消得。
　　问。知师解接无根树。妙手能挑海底灯。学人上来。请师一接。
　　师云。堤柳乍开金眼细。岭梅初绽玉苞香。
　　僧曰。圆音才剖。大众沾恩。
　　师云。伶利人难得。
　　上堂云。若论此事。不在僧之与俗。男之与女。贤之与愚。贵之与贱。悉皆具足。曾无欠少。良由根有利钝。见有差殊。向声色里转却。何以知之。岂不见道。名言滞于心首。恒为缘虑之场。实际居于目前。翻成名相之境。且作么生是目前事。还知么。良久云。眼里无筋一世贫。

　　汀州开元智潭禅师法嗣


　　汀州开元宗祐禅师

　　问。如何是祖师西来意。
　　师云。扁舟冲雪浪。
　　僧曰。未审意旨如何。
　　师云。一苇渡金陵。
　　师乃云。祖师庭下。水泄不通。佛事门中。风行草偃。于斯见得。畅快平生。拟议思量。千山万水。

　　虔州慈云庆珰禅师法嗣


　　虔州广慈道传禅师

　　问。如何是梅川境。
　　师云。金精嶷嶷凌霄汉。梅水滔滔贯巨洋。
　　僧曰。如何是境中人。
　　师云。闲庭子贱鸣琴化。百里生民歌复谣。
　　僧曰。向上宗乘。如何指示。
　　师云。南斗七。北斗八。

　　金陵蒋山法泉佛慧禅师法嗣


　　滁州幽谷寿圣寺祐禅师

　　问。如何是和尚为人处。
　　师云。未免拖泥带水。
　　僧曰。如何得不拖泥带水去。
　　师云。好吃棒。
　　僧曰。学人有什么过。师便打。

　　郢州太平兴国法云禅师

　　问。如何是祖师西来意。
　　师云。踏破草鞋。
　　僧曰。学人未晓。
　　师云。直下承当。

　　衢州九峰殊甫禅师

　　问。灵蛇在手。一任卷舒。宝鉴当轩。是何光境。
　　师云。一轮皎皎。万里沾恩。
　　僧曰。万丈白云藏不得。
　　师云。于你分上得个什么。
　　僧曰。休将三寸舌。调弄五湖僧。
　　师云。山僧罪过。

　　善果怀演庵主法嗣


　　潭州玉池光教寺冲俨禅师

　　问。以心传心。无说可说。无说即不问。如何是可说。
　　师云。石笋逢时长。
　　僧曰。未审意旨如何。
　　师云。葵花向日开。
　　问。如何是祖师的的意。
　　师云。泥牛不吃栏边草。
　　僧曰。和尚向何处安身立命。
　　师云。直向孤峰顶上眠。

　　庐山归宗通禅师法嗣


　　襄州资福广照素月禅师

　　问。如何是古佛心。
　　师云。不著中间。去却两头。
　　僧曰。如何是和尚的的为人处。
　　师云。张公吃酒张公醉。
　　问。如何是佛。
　　师云。顶后无圆相。
　　僧曰。未审意旨如何。
　　师云。和风发嫩蕊。
　　问。如何是真常道。
　　师云。著衣吃饭。
　　僧曰。学人不会。
　　师云。真常道。
　　僧曰。莫谩学人。
　　师云。想若不识朝官体。只识皮鞋不识靴。

　　郢州子陵辩禅师

　　问。四众云臻。愿闻法要。
　　师云。夜雨日晴。
　　僧曰。意旨如何。
　　师云。晒。
　　僧曰。一言才了悟。千古为流通。
　　师云。也不消得。

　　庐山同安崇胜禅院庆通禅师

　　问。师唱谁家曲。宗风嗣阿谁。
　　师云。燕子不离旧窠。
　　问。世尊未成佛时如何。
　　师云。佛。
　　僧曰。成佛后如何。
　　师云。佛。
　　僧曰。毕竟如何。
　　师云。佛。

　　江陵福昌禅院信禅师法嗣


　　安州法兴期禅师

　　问。学人无问。请师不答。
　　师云。鲸有吞舟腾巨浪。人无消息过沧溟。
　　僧曰。恁么则落二落三。
　　师云。饶君解致千般问。空自言多道转赊。

　　建中靖国续灯录卷第十八


　　建中靖国续灯录卷第十九　　　［宋铭］

　　　　东京法云禅寺住持传法佛国禅师(臣)惟白集
　　对机门

　　南岳怀让禅师第十四世


　　庐山东林兴龙寺常总照觉禅师法嗣


　　洪州泐潭山宝峰禅院应干禅师

　　姓彭氏。袁州萍乡人也。受具之后。遍历诸方。晚到照觉禅师法席。屡陈所见。觉未可之。乃示鸟窠吹毛因缘。初不晓解。一日。因事感激。豁然大悟。乃成颂云。
　　潦倒忘机是鸟窠。西湖湖上控烟萝。
　　布毛吹去无多子。铁眼铜睛不奈何。
　　觉乃可之。自此推为上首。道行大播。照觉受命东林。师继法席。
　　开堂日。上首白槌罢。师直上觑。又直下觑。云。哑。好个消息。其柰话堕了也。若有人知落处。宝峰出世事毕。其或未然。第二义中通个消息。
　　问。一佛出世一花开。如何是一佛出世。
　　师云。分明看取。
　　僧曰。如何是一花开。
　　师云。何处不光辉。
　　僧曰。牧童歌岭上。林下道人欢。
　　师云。礼拜著。
　　问。向上一路。千圣不传。和尚从何而得。
　　师云。碧眼胡僧笑点头。
　　僧曰。不从人得去也。
　　师云。具眼者道。
　　问。大义开田千万顷。子孙从此得耕锄。香严五立卓锥地。锹钁功劳甚处施。
　　师云。全承渠力。
　　僧曰。牧童撒手青霄外。水牯无绳得自由。
　　师云。拽脱你鼻孔。击碎你髑髅。僧便喝。
　　师云。未有眼在。僧又喝。师便打。
　　问。十方薄伽梵。一路涅槃门。未审路头在什么处。
　　师云。蹈著石头硬似铁。
　　僧曰。还许学人进也无。
　　师云。点镝依前落二三。
　　问。得旨忘言。归家稳坐。未审到家一句作么生道。
　　师云。闲看白云生碧落。静听流水过青山。
　　僧曰。玉见火时光转润。莲华在水叶长干。
　　师云。更须高著眼。
　　问。孤贫赫赤。一物俱无。还识渠么。
　　师云。不识。
　　僧曰。每日上来下去。为甚不识。
　　师云。渠无面目。
　　僧曰。与和尚同参去也。
　　师云。同参事怎生。
　　僧曰。学人到遮里却不会。
　　师云。直须与么。
　　问。佛身无为。不堕诸数。那个是真佛。
　　师云。杀好一问。
　　僧曰。铜铁之像且致。今日浴那个佛。
　　师云。煮炸不烂。
　　问。金毛踞地。百兽潜踪。学人上来。乞师指示。
　　师云。脑裂。
　　僧曰。学人未晓。
　　师云。犹自不知休。
　　僧曰。谢师指示。
　　师云。大众笑你。
　　问。春风[颱-台+弗][颱-台+弗]。春鸟关关。香严竹方翠。灵云花未残。正当恁么时如何。
　　师云。千峰竞秀。万壑争流。
　　僧曰。时节既彰。祖意教意如何显异。
　　师云。基法师鼻孔。
　　僧曰。马驹蹈杀天下人。居士吸尽西江水。
　　师云。须是具眼。
　　上堂云。宝峰左源。迥是一天。山长带雪。路亘漫烟。黄石高峙。云峰拥前。狸奴白牯。清水良田。远车马喧杂。任岁月推迁。信知本色住山人。所得幽栖息世缘。
　　上堂云。天上月圆。地下月半。吞兮吐兮。知君错算。昨夜清风落太虚。珠玑迸洒苍崖面。霰雪交飞竟若为。少林从此露风规。咄。
　　上堂云。金风振野。古佛嘉猷。玉露垂珠。道人活计。溪边渔父。尽唱无生。岭上石人。时敲布鼓。殊不知月里麒麟看北斗。楚王城畔水东流。住。住。是什么。二三四。七八九。拈得鼻孔失却口。参。
　　师绍圣三年九月庚子示疾。沐浴净发。写偈云。
　　锋铓点的休相许。目病空花徒指注。
　　六十三年浮世人。蹈翻海岳重归去。
　　言毕而逝。

　　庐山开先华藏禅院广鉴禅师

　　讳行瑛。桂州永福县人。姓毛氏。本州菩提寺受业。怀橘之年。投师出家。采李之年。策试圆具。赋性明敏。学问精到。壮齿游方。愈益超卓。所至法席。咨道有仪。心契闲师。灯续照觉。一住开先。十更年月。德风既振。缁素钦承。官保李侯特奏章服．师号。
　　开堂日。上首白槌罢。师顾视云。会么。八臂那吒铸铁券。须弥顶上运金槌。若也不会。华藏世界久萃骊龙。幸遇风雷。何妨奋跃。
　　时有僧问。法筵大启。使旆光临。祖意西来。请师举唱。
　　师云。拥扇仁风苏万物。随车甘雨洒千山。
　　僧曰。瀑流生瑞气。漱玉起清风。
　　师云。最好书为清浮国。更堪画作太平图。
　　问。香烟起处。大众云臻。向上宗乘。请师指示。
　　师云。南山云。北山雨。
　　僧曰。一句无私。
　　师云。堪笑亭前红苋菜。年年生叶不生花。
　　僧曰。烟云出幽谷。日月耀乾坤。
　　师云。多遮两句。
　　僧曰。和尚又作么生。
　　师云。退身有分。
　　僧曰。何得龙头蛇尾。
　　师云。饶人非弱。
　　问。如何是道。
　　师云。良田万顷。
　　僧曰。不会。
　　师云。春不耕。秋无望。
　　问。如何是祖师西来意。
　　师云。君山点破洞庭心。
　　僧曰。意旨如何。
　　师云。白浪四边绕。红尘何处来。
　　问。少林面壁。意旨如何。
　　师云。入定。
　　僧曰。孤负古人。
　　师云。罕遇知音。
　　问。古镜未磨时如何。
　　师云。古镜。
　　僧曰。磨后如何。
　　师云。古镜。
　　僧曰。谢师指示。
　　师云。三十年后。
　　问。法轮工已毕。推转意如何。
　　师云。活鱍鱍地。
　　僧曰。法不孤起。仗境方生。
　　师云。有意气时添意气。不风流处也风流。僧画一圆相。
　　师云。争柰诸圣眼何。
　　问。有人问我解何宗。拈起拂子劈口打。意旨如何。
　　师云。糊狲入布袋。铁箸击乌龟。
　　僧曰。不睹云中雁。争知沙塞寒。
　　师云。千眼大悲观不得。无言童子暗嗟嘘。
　　僧曰。为什么如此。
　　师云。秖为如此。
