<!-- { "loadSidebar": true } -->
　　僧曰。万丈白云藏不得。一轮明月耀青天。
　　师云。行到水穷处。坐看云起时。
　　问。集云峰下分明事。请师分付四藤条。
　　师云。赵州八十方行脚。
　　僧曰。得恁不知时节。
　　师云。行到南泉即便休。
　　问。风云会合时如何。
　　师云。好日多同。
　　僧曰。若然者。不离当处常湛然。
　　师云。赚会了也。
　　上堂云。乍临胜席。实慰灵灵。昔日闻说千端。不如一日得到。僧归山舍。人返郡城。事有迁移。理无改易。何也。湘水直连秀水。出山还入一山。动静去来。岂妨湛寂。群峰列岫。常露自己家风。夹道青松。直透长安大路。烟云横野。殿阁凌空。不移跬步之间。顿入华严世界。入则不无。还见善财么。遂垂下一足云。久栖上士。已自知归。乍到禅人。立地一时构取。
　　上堂云。新律才分。霞光报晓。天色欲暖还冷。气候似冬忽春。盖鸿蒙之象初升。乃严凝之寒未退。时虽顷刻。已属东君。物此为荣。共称得岁。刚有一人不在斯限。天地无由盖载。寒暑岂得推迁。日月莫谐照临。阴阳卒难变易。若教此人受岁。终是不甘。时节到来。又争讳得。且道受岁人与不受岁人两家相见。如何作贺。良久。云。寒随一夜去。春逐五更来。

　　筠州百丈山维古禅师

　　问。如何是佛。师垂一足。
　　僧曰。如何是佛向上事。师乃收足。
　　僧曰。真善知识。
　　师云。你作么生会。僧礼拜。师便打。
　　问。佛未出世时如何。
　　师云。杳无消息。
　　僧曰。出世后如何。
　　师云。头戴天。脚蹈地。
　　问。觌面相呈。犹是钝汉。和尚如何为人。
　　师云。蹉过也不知。
　　僧曰。那里是蹉过处。
　　师云。瞌睡汉。
　　上堂。大众集定。拈拄杖。示众云。多虚不如少实。卓一下。便起。
　　上堂云。普天匝地。绵绵密密。若是道中人。步步知端的。然虽如是。也不得诈明头。三十年后一场懡[怡-台+羅]。
　　上堂云。祖令当行。十方坐断。圣凡路绝。水泄不通。放一线道。有个商量。良久。云。不得相孤。

　　衢州石门山雅禅师法嗣


　　衢州璩源山善政禅院普印禅师

　　问。学人进步向前。愿闻师子一吼。
　　师云。木人夜半穿靴去。石女天明戴帽归。
　　僧曰。今日得闻于未闻。
　　师云。虽曰未闻事。闻来也是闲。
　　僧曰。若然者。伯牙与子期岂是闲相识。
　　师云。蓝田射石虎。误杀李将军。
　　问。昔日须达请佛。地布黄金。分日尊官请师。有何祥瑞。
　　师云。香烟起处。日月齐明。
　　僧曰。恁么则天人群生类。皆承此恩力。
　　师云。口中虽道得。心里黑漫漫。
　　僧曰。今日小出大遇。
　　师云。笑杀傍观。
　　师乃云。奔流度刃。不是作家。石火电光。皆为钝汉。拨著七穿八冗。贬向二铁围山。点著十字纵横。合入无间地狱。何故。此事犹崖颓石裂相似。无提掇处。无凑泊处。良由非语默而可穷。岂计挍而能及。智惠超越鹙子。甚处思量。神通胜过目连。何妨用得。应须自家看取。莫向他人所求。
　　不见道。如人上山。各自努力。如人饮水。冷暖自知。然虽如是。其柰渡河三兽。根器不同。摸象众盲。见解差别。故不免曲施方便。广演门庭。笼古罩今。该天括地。一切生灵。无始至今。一大事缘何曾欠少。神通妙用不假修成。智慧光明本来具足。
　　盖由妄兴一念。唤作无明。障翳灵台。如云蔽日。诸法唯心所现。无法从外而来。本性皆空。妄执为实。违顺不作而作。憎爱无生强生。交结虚妄业因。轮回五道生死。诸佛慈悲广大。为此出现世间。巧说种种法门。令其各各开悟。
　　诸仁者。若也回光返照。直下忘怀。五道停轮。如利剑斫于枯木。四生绝迹。如猛火燎于荒山。如此则念念当处圆成。法法现前具足。如斯言话。路布教乘。出格道人。如何趣向。良久。云。不如缄口过残春。

　　建中靖国续灯录卷第二十一


　　建中靖国续灯录卷第二十二　　　［宋磻］

　　　　东京法云禅寺住持传法佛国禅师(臣)惟白集
　　对机门
　　南岳怀让禅师第十四世

　　潭州大沩山密印禅院怀秀禅师法嗣


　　潭州大沩山祖瑃禅师

　　姓吴氏。福州候官人也。出家圆具。参大沩秀禅师。契悟祖意。道行高洁。粝食粗衣。介性不群。处众无挠。命住鹿苑。次迁岳麓。
　　问。如何是祖师西来意。
　　师云。何不问此中意。
　　僧曰。如何是此中意。
　　师云。处处抱孙和泪语。晚身犹值太平年。
　　僧曰。太平一句请师道。
　　师曰。风不鸣条。雨不破块。
　　僧曰。毕竟事作么生。
　　师云。南亩耕人不识名。
　　僧曰。岂无姓字。
　　师云。盐菜如泥。
　　僧曰。此是行市数。
　　师云。你也少吃。
　　问。如何是密印。
　　师云。今朝漏泄。
　　僧曰。意旨如何。
　　师云。凤凰展翼地。裴相舍庄田。
　　问。如何是沩山家风。
　　师云。竹有上下节。松无古今青。
　　僧曰。未审其中人饮啖何物。
　　师云。饥餐相公玉粒饭。渴点神运仓前茶。
　　上堂云。插锹为井。今古澄清。赵州石桥。往来皆渡。山头水牯。纯熟不犯灵苗。岳麓野人。刚被迁移法席。不犯灵苗即且致。迁移底事作么生。良久。云。猿抱子归青嶂后。鸟衔花落碧岩前。
　　上堂云。山攒碧玉。地绝红尘。楼阁相高。松杉郁翠。东连庐阜。西接峨嵋。耶舍．普贤共谈般若。香严．大仰俱听法音。听即不无。作么生是般若。良久。云。无二无二分。无别无断故。乃笑云。向下文长。
　　上堂云。道无定乱。法离见知。言句相投。都无定义。自古龙门无宿客。至今鸟道绝行踪。欲会个中端的意。火里蝍蟟吞大虫。咄。
　　上堂云。天台华顶。迥拔群峰。南岳石桥。斜飞数丈。轻行重蹈度无疑。俯仰璇玑观不足。且道个中有强弱也无。金不博金。水不洗水。良久。云。切忌当头。
　　上堂云。昔贤示徒曾无语。一曲腊月二十五。丛林几处尽商量。不离宫商角徵羽。日中丝竹应难入。月下琵琶休巧取。要识云门一曲亲。南山起云北山雨。以拂子击绳床。
　　上堂云。雨下阶头湿。晴干水不流。鸟巢沧海底。鱼跃石山头。众中大有商量。前头两句是平实语。后头两句格外谈。若如是会。只见石磊磊。不见玉落落。若见玉落落。方知道宽廓。咦。

　　南岳山福严文演禅师

　　问。如何是佛。师当面一唾。
　　师乃云。当面一唾。切忌蹉过。幽谷猿啼。乔林鹊噪。闹市纭纭。相头买帽。白日同归。不知几个。
　　上堂云。日面佛。月面佛。马师一别经年。谁辨铜头铁额。百丈耳聋。未为埋没。临济吃棒。莫言受屈。三圣瞎驴。能始能卒。兴化帐中。抛撒将来。不是骊龙颔下之物。上根不动干戈。自然清风[颱-台+弗][颱-台+弗]。中下恰恰用心。落在无生窠窟。
　　上堂云。野花飘尽古城根。渐渐蝉鸣湘水渡。霏霏梅雨洒高空。匝地薰风满庭户。三十三兮老古锥。象转龙蟠曾显露。曾显露。成点污。谨白参玄人。光阴莫虚度。
　　上堂云。秋声嘹喨。暑气未衰。群木将落。鸿雁南飞。稼穑似云南亩盛。新月如钩碧落垂。是何消息。切忌针锥。
　　上堂云。眼里也满。耳里也满。唐土不收。五天不管。前佛后佛。犹尚难措一词。若贤若圣。安能是非长短。今朝更作死马医治。免便长夜不安。看看。北斗西移。南斗东转。
　　上堂云。百花落尽春光老。六合薰风来浩浩。谁谓南能去不还。宝林枝干未枯槁。咄。

　　南岳西林院常贤禅师

　　问。大众临筵。愿闻举唱。
　　师云。满川月色和云白。
　　僧云。学人未晓。
　　师云。遥望潇湘一派清。
　　问。如何是利物心。
　　师云。因事长智。
　　僧曰。也好消息。
　　师云。错。
　　师乃云。潇湘江水明如镜。数座寒星彻底清。敢问曹溪溪上客。等闲无事出蓬瀛。还有出蓬瀛底客么。良久。云。三入岳阳人不识。高吟飞过洞庭湖。

　　南岳后洞方广寺有达禅师

　　问。学人上来。便请相见。
　　师云。袖里金锤脑后看。
　　僧曰。破一作三又作么生。
　　师云。惜取眉毛。僧便喝。
　　师云。放过即不可。
　　僧曰。瞎。师便打。
　　上堂。拈拄杖云。诸禅德。展无碍手。和云折取。带雪将来。对众拈出。瞻之不足。玩之有余。遂画一画。云。早晚散为霖。草木滋天下。
　　上堂云。离四句。绝百非。便恁么。息狂机。不恁么。转狐疑。离此凭何旨。赵州东院西。还委悉么。头戴天。脚踏地。动用之中论不二。一字妙门著眼看。镇州萝卜知滋味。咄。

　　南岳南台允恭禅师

　　问。如何是佛。
　　师云。眼睛突出。
　　问。祖意教意。是同是别。
　　师云。阿难合掌。迦叶擎拳。
　　师乃云。稀逢难遇。正在此时。何谓释迦已灭。弥勒未生。拈拂子云。正当今日。佛法尽在遮个拂子上。放行把住。一切临时。放行也。风行草偃。瓦砾生光。拾得．寒山点头拊掌。把住也。水泄不通。精金失色。德山．临济饮气吞声。当恁么时。放行即是。把住即是。良久。云。后五日看。

　　袁州仰山伟禅师法嗣


　　襄州谷隐山静显禅师

　　问。觌面相呈事若何。
　　师云。清风来不尽。
　　僧曰。通上彻下。丝毫不纳也。
　　师云。明月照无私。
　　问。文彩既彰。愿闻举唱。
　　师云。巡海夜叉头戴角。
　　僧曰。龙吟雾起。虎啸风生。
　　师云。天外那吒独把梢。
　　僧曰。祇园五叶花开处。不待东君别是春。
　　师云。重叠关山路。
　　问。一镞破三关即不问。道人相见时如何。
　　师云。贼身已露。
　　师乃云。三日一风。五日一雨。时清道泰。歌谣满路。释迦掩室谩商量。净名杜口休更举。要知极则本根源。识取南庄李胡子。敢问诸人。秖如李胡子有甚长处。会么。今年必定有来年。不如剩种来年粟。
　　上堂云。晷运推移。日长一线。且道佛法长多少。自云。九九八十一。诸人还会么。若无人会。山僧为你重说偈言。九九八十一。日南长至日。晷运既推移。大家相委悉。非为世谛流布。且要膺时纳祜。参。
　　上堂云。今朝正月五。大众明看取。火上更加爇。苦中更加苦。堪笑谷隐太无端。空谷岩前说寐语。咄。
