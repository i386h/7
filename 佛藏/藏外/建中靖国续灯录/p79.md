<!-- { "loadSidebar": true } -->
　　上堂。众集定。喝一喝。云。冤有头。债有主。珍重。
　　上堂云。孤屿峰前太直。不费纤毫心力。入门两手分付。更听青天霹雳。喝一喝。下座。

　　郴州宣章圆明希禅师

　　上堂云。天地无四壁。日月有四时。暑往寒来。风恬浪静。古今天地。古今山河。情与无情。皆承恩力。不用南询诸祖。北见文殊。古佛庙前。此时参毕。见个什么。良久。云。也是迷逢达磨。

　　越州五峰山子琪禅师

　　问。学人上来。乞师垂示。
　　师云。华开千朵秀。
　　僧曰。学人不会。
　　师云。雨后万山青。
　　僧曰。谢指示。
　　师云。你作么生会。僧便喝。
　　师云。未在。僧又喝。
　　师云。一喝两喝后作么生。
　　僧曰。也知和尚有此机要。
　　师云。适来道什么。僧无语。师便喝。
　　上堂云。秋风清。秋月明。萧洒景。称闲情。时听断崖流水声。

　　通州狼山文惠禅师

　　问。和尚未见净慈时如何。
　　师云。铁牛生角。
　　僧曰。见后如何。
　　师云。石马怀胎。
　　问。如何是祖师西来意。
　　师云。海云生岳顶。
　　僧曰。学人不会。
　　师云。杨子水朝东。

　　西京韶山云门道信禅师

　　问。如何是祖师西来意。
　　师云。千年古墓蛇。今日头生角。
　　僧曰。莫便是和尚家风也无。
　　师云。卜度则丧身失命。
　　问。如何是学人自己。
　　师云。无人识者。
　　僧曰。如何得脱洒去。
　　师云。你问我答。
　　师乃云。直饶言言谛当。句句精通。人天众前。暖热法席即可。何故。是法非法。离见闻缘。至道非道。绝诸戏论。直得文殊仗剑。杀活临时。秘魔擎杈。事不获已。百丈竿头进步。未是全身。撒手千圣那边。岂唯分外。自尔泥牛入海。气似云奔。木马嘶风。声如雷吼。英灵禅德宜自参详。妙悟不忘。无有休日。珍重。

　　舒州投子山修颙证悟禅师法嗣


　　寿州资寿灌禅师

　　问。朝宰临筵。请师举唱。
　　师云。翠竹摇风。寒松锁月。
　　僧曰。秖如威音王已前又作么生。
　　师云。无角铁牛眠少室。生儿石女老黄梅。
　　僧曰。三十年后此语盛行。
　　师云。切忌错举。
　　上堂。良久。云。便恁么散去。已是葛藤。更若喃喃。有何所益。以拂子击禅床。

　　西京白马山崇寿寺江禅师

　　问。知师久蕴囊中宝。今日开堂略借看。
　　师云。不借。
　　僧曰。为什么不借。
　　师云。卖金须是买金人。
　　上堂云。若言说佛说祖。未断生死根源。直饶不立纤尘。也是心常附物。敢问诸人。作么生恰好去。拈起拄杖云。看看。拄杖吞却虚空。虚空何曾知觉。

　　邓州香严长寿知月禅师

　　师顾视云。好诸禅德。雾卷长空。云收大野。女郎台下。何殊鸡足峰前。西湖岸头。不异曹溪路上。渔歌短艇。莺啭乔林。野草含烟。汀花泣露。大众还相委悉么。良久。云。头头垂示处。子细好生观。
　　上堂云。吾家宝藏不悭惜。觌面相呈人罕识。辉今耀古体圆时。照地照天光赫赫。荆山美玉奚为贵。合浦明珠比不得。借问谁人敢酬价。波斯鼻孔长三尺。咄。

　　润州金山善宁法印禅师法嗣


　　秀州禅悦知相禅师

　　上堂云。或住城隍或住山。任缘无事可相关。有时默座令人笑。却是闲时又不闲。且问诸人。为什么却成不闲。大众。还会么。良久。云。昨朝霜冷尽。今日孟冬初。参。
　　上堂云。祖师心印。格外清规。更问如何。伏惟伏惟。

　　婺州普济子淳圆济禅师

　　问。摩尼珠。人不识。如来藏里亲收得。如何是珠。
　　师云。不拨自转。
　　僧曰。如何是藏。
　　师云。一拨便转。
　　僧曰。转后如何。
　　师云。把不住。
　　问。如何是普济境。
　　师云。任是王维手。都卢画不成。
　　僧曰。如何是境中人。
　　师云。李四虽抬手。张三不举头。
　　僧曰。忽遇客来。如何只待。
　　师云。煮茶敲破石池冰。
　　僧曰。向上更有事也无。
　　师云。犹自不知。
　　问。如何是道。
　　师云。秋收冬藏。
　　僧曰。如何是道中人。
　　师云。拖泥带水。
　　问。诸佛说不到底。请师说。师良久。
　　僧曰。觌面无私。对扬有准。
　　师云。莫将泥弹子。认作夜明珠。
　　上堂云。难。难。思量犹隔万重山。易。易。刹那便到无生地。维摩昔曰与文殊。两个相逢谈不二。敢问诸人。作么生说个不二底道理。良久。云。有水皆含月。无山不带云。
　　上堂云。竹林饲虎。犹尚鲜血霶流。灵山说法度人。至今声音嘹喨。且道少室峰前一句作么生道。良久。云。红霞穿碧落。白日绕须弥。
　　上堂云。晓天时静乱云深。寂寂开轩对碧岑。为报五湖参学者。休言见色便明心。
　　上堂云。雨过山青。云开月白。带雪寒松。摇风庭柏。山僧恁么说话。还有师祖意也无。其或不然。良久云。看看。

　　秀州鹿苑道齐禅师

　　上堂云。君论此事。直下无私。辉腾今古。不离当处。应现无亏。更逞词锋。徒劳侧耳。门庭敲磕。不别千差。到遮里。维摩老汉秖可傍观。达磨九年看即有分。良久云。参。

　　庐山开先心印禅师法嗣


　　庐州延昌寺熙咏禅师

　　问。少林面壁。意旨如何。
　　师云。惭惶杀人。
　　师乃云。衲僧家直须横身宇宙。裂破面门。把住放行。总由遮里。放行也。千花竞秀。万木迎春。把住也。水泄不通。纤尘不立。且道山僧为人在什么处。良久。云。可知礼也。

　　金陵保宁子英禅师法嗣


　　庐山承天罗汉勤禅师

　　问。今朝已受贤侯请。未审如何显祖机。
　　师云。甚处得此问头。
　　僧曰。因师置得。
　　师云。道什么。
　　问。学人上来。合谈何事。
　　师云。水出昆仑。
　　僧曰。意旨如何。
　　师云。天高地厚。
　　僧曰。毕竟如何。
　　师云。步步向前。
　　上堂云。罗汉有一句。拟议成露布。直下便承当。归堂吃茶去。
　　上堂云。月生一。三世如来跳不出。月生二。直下分明休拟议。月生三。凛凛霜风彻骨寒。遂拈拄杖子。过去不可得。现在不可得。诸仁者作么生会。向遮里辨得。罗纹十字。一任横行。苟或未然。切忌乱走。击禅床一下。

　　庐山罗汉善修禅师

　　问。直截之机。请师速道。
　　师云。翦铁湛卢寒照雪。
　　僧曰。未是直截之机。
　　师云。目前可验。
　　师乃云。一气不言。群芳竞吐。烟幂幂兮水绿山青。日迟迟兮莺吟燕语。桃花依旧笑春风。灵云别后知何许。蓦拈拄杖云。见么。良久。云。鼻孔眼睛一时穿却。卓拄杖一下。

　　秀州本觉法真一禅师法嗣


　　福州越峰粹圭妙觉禅师

　　闽县人也。姓林氏。少业儒。应乡书不振。三十四落发于大善寺。受具后一年。杖锡游方。至本觉。入室。闻举言下合无生。遂陈悟旨。法真印之。
　　一日。告以京洛之行。法真书颂为送。曰。
　　腾兰昔东来。京洛始知佛。寥寥千载余。白马[療-(日/小)+土]遗骨。
　　吾祖传佛心。九年居少室。断臂得神光。高风在今日。
　　之子七闽士。昔学缀文笔。厌为章句佛。勇往事超逸。
　　坏服从我游。出处造禅窟。遽坏西洛行。去意不可屈。
　　丈夫宜慨然。万事所当忽。毋为尘迹留。君看是何物。
　　自此京淮庐阜。遍历丛林。俄还乡曲。会太守工部温侯益崇敬佛法。命师出世。开堂日。问。拨草瞻风即不问。一曲还乡事若何。
　　师云。溪畔老婆呼旧字。
　　僧曰。恁么则踏著本家田地稳也。
　　师云。飞猿岭外有知音。
　　问。击鼓升堂今日事。未委宗风嗣阿谁。
　　师云。金鸡一唱千峰晓。
　　僧曰。槜李亭前曾得意。越王峰下遇知音。
　　师云。多少离人昌暗行。
　　问。贤侯请命。当为何事。
　　师云。光拭床。净扫地。
　　僧曰。还当佛法也无。
　　师云。不用奴。安使婢。
　　问。如何是祖师西来意。
　　师云。瘦田损种。
　　僧曰。未审如何领解。
　　师云。刈禾镰子曲如钩。
　　问。机关不到时如何。
　　师云。抱瓮灌园。
　　僧曰。此犹是机关边事。
　　师云。须要雨霖头。
　　问。祖意教意。是同是别。
　　师云。驴著槽。马著厂。
　　僧曰。争奈学人未会何。
　　师云。芦花窣地白丝鞭。
　　问。宝剑未出匣时如何。
　　师云。丰城价重。
　　僧曰。出匣后如何。
　　师云。雷焕名高。
　　师乃云。释迦出世。石火里现身。四方七步。从何而起。达磨西来。雷声中说法。一华五叶。甚处得来。迩后缘空凿隙。逐恶随邪。便有德山．临济．沩仰先曹。平地上撒起葛藤。宝器里停储馊饭。使南来北往者牵手绊脚。倚门傍户者咽唾吞精。且饶有一个半个眼厇朔地跳得出来。若到衲僧门下。不消一札。喝一喝。下座。

　　福州寿山本明禅师

　　开堂曰。问。李相当年参药峤。云在青天水在瓶。府帅请师匡上席。未知祖意若为明。
　　师云。今古应无坠。分明在目前。
　　僧曰。将谓寿山无透路。元来方外有知音。
　　师云。今之古之一句作么生道得。
　　僧曰。伯牙与子期。不是闲相识。
　　师云。又被风吹别调中。
　　问。如何是寿山境。
　　师云。三山长在目。一径是杉松。
　　僧曰。如何是境中人。
　　师云。闲持楖栗木。笑问往来人。
　　僧曰。向上宗乘事若何。
　　师云。龙吟雾起。虎啸风生。
　　问。知师久蕴吹毛剑。作么生是吹毛剑。
　　师云。清风八面。
　　僧曰。中下之机如何晓解。
　　师云。切忌当锋。
　　僧曰。恁么则今日用去也。
　　师云。快便难逢。
　　师乃云。过去诸佛已过去。未来诸佛犹未来。正当空劫之际。佛法委在何人。若也一念回光遍照。十世古今不离于当念。岂有前后去来之际。直饶诸圣出兴如恒河沙数。未有一人半个当头指出。是以释迦老子四十九年说不尽。三乘十二分教又是黄叶止啼之说。洎乎灵山会上。不得已而拈示众　迦叶破颜而笑。便道吾有正法眼藏分付摩诃大迦叶。
