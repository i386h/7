<!-- { "loadSidebar": true } -->
　　灵山会上如来禅。问答何曾别是玄。
　　今日不定昨日定。借婆裙子拜婆年。
　　举。昔日有老宿经夏不为师僧说话。有一僧叹云。我秖么空过一夏。不敢望和尚说佛法。得闻正因两字也得。老宿聊闻。告云。阇梨莫嘶速。若论正因一字也无。漝么道了。自扣齿云。适来无端漝么道。邻壁老宿闻之。云。好一釜羹。被两颗鼠粪污却也。
　　一夏调和一釜羹。傅岩犹未许争衡。
　　莫言污了无人见。邻壁禅翁只眼明。
　　举。二祖于少林立雪断臂而问。诸佛法印。可得闻乎。林云。诸佛法印。匪从人得。祖云。我心未宁。乞师与安。林云。将心来。与汝安。祖云。觅心了不可得。林云。为汝安心竟。
　　断臂难于立雪难。觅心无处始心安。
　　谁知万顷芦华境。一一渔翁把钓竿。
　　举。僧问香林。如何是衲衣下事。林云。腊月火烧山。
　　僧问衣下事。师云。火烧山。
　　佛手遮不得。人心似等闲。
　　举。僧问佛岩。如何佛向上事。岩云。螺是髻子。如何是佛向下事。岩云。莲华座。
　　螺纹顶髻莲华座。香象颦呻师子吼。
　　流落人间三百年。塞断天下衲僧口。

　　太平州隐静山守俨禅师(二则)

　　举。药山和尚初参石头。密领玄旨。一日座次。石头见。汝在遮里作什么。山云。一切不为。头云。恁么则闲座也。山云。闲座即为。头云。汝道不为。不为个什么。山云。千圣亦不识。
　　石头打草要蛇惊。密护玄机绝汇情。
　　迅句追风须辨的。报云千圣不知名。
　　举。沩山一日坐次。仰山与香严侍立。沩山云。如今总恁么者少。不恁么者多。香严从东过西。仰山从西过东。沩山云。遮个因缘。三十年后如金掷地相似。仰云。也须和尚提唱始得。香严云。即今亦不少。沩山云。合取口。
　　沩山垂语辨龙蛇。一对骊珠绝点瑕。
　　师子窟中无异兽。嘉声动地遍天涯。

　　云居山了元佛印禅师(四则)

　　举。僧问六祖。黄梅意旨什么人得。祖云。会佛法人得。僧云。师还得也无。祖云。我不得。僧云。和尚为甚不得。祖云。我不会佛法。
　　当日黄梅传意旨。会佛法人如竹苇。
　　麟龙头角尽成空。卢老无能较些子。
　　举。思禅师问六祖。当何所务得不落阶级。祖云。曾作什么。思云。圣谛亦不为。祖云。落何阶级。思云。圣谛尚不为。何处有阶级。祖云。如是。如是。汝善护持。
　　圣谛从来尚不为。更无阶级可修持。
　　至今卢大犹舂米。和谷和糠付与谁。
　　举。僧问南泉和尚。百年后迁化向什么处去。泉云。山前檀越家作一头水牯牛去。僧曰。学人随去得也无。泉云。你若来。衔一枝草来。
　　行履从来异类中。不知头角与谁同。
　　若衔水草来相见。摆尾摇头四野风。
　　举。僧问龙牙和尚。十二时中如何著力。牙云。如无手人行拳始得。
　　无手人拳力最多。龙牙曾打杜禅和。
　　直饶用得工夫尽。不似陶家壁上梭。

　　虔州慈云圆照禅师(二则)

　　举。白马和尚寻常叫快活。临终时叫苦苦。院主问。和尚寻常叫快活。如今何得如此。和尚拈起枕头云。汝道当时是。如今是。院主无语。
　　甜甜彻带甜。苦苦连根苦。
　　拈起枕头时。新罗夜打鼓。
　　举。僧问赵州。如何是祖师西来意。州云。栏中失却牛。
　　栏中失却牛。有问即有酬。
　　更若求玄妙。猢狲筑气毬。

　　东京净因惟岳佛日禅师(二则)

　　举。僧问投子。如何是第一月。子云。孟春犹寒。如何是第二月。子云。仲春渐暄。
　　孟春犹寒第一月。仲春渐暄第二月。
　　若无闲事挂心头。便是人间好时节。
　　好时节。江南并两浙。春寒又秋热。
　　举。僧问云门。如何是祖师西来意。门云。日里看山。
　　日里看山好。清风扫白云。
　　夜来何处火。烧出古人坟。

　　福州大中智德禅师(四则)

　　举。僧问岩头。孤帆不挂时如何。头云。后园驴吃草。
　　孤帆不挂事如何。后圃驴儿吃草多。
　　直至如今闲放下。谁知平地有肴讹。
　　举。僧问云门。如何是大修行底人。门云。一榼在手。
　　手中一榼绝痕瑕。道听途传转见赊。
　　作者至今拈不起。依前独自挈归家。
　　举。僧问报慈。情生智隔。想变体殊。情未生时如何。慈云。隔。僧曰。只如情未生。隔个什么。慈云。梢子。你未遇人在。
　　隔。青天无云轰霹雳。丛林衲子如稻麻。不知几个仙陀客。
　　举。僧问玄沙。如何是学人自己。沙云。是汝自己。
　　是汝自己。莫相钝置。衲子两两三三。只道早眠晏起。

　　岳阳乾明慧觉禅师(二则)

　　举。僧问。雁过长空。影沉寒水。水无沈影之心。雁无遗踪之意。意旨如何。师云。事向无心得。
　　雁过长空岂遗影。影沉寒水水无心。
　　但能体得无心处。不用无心自道深。
　　举。僧问投子。如何是露地白牛。子云。叱。叱。僧曰。饮啖何物。子云。吃吃。
　　露地白牛起问端。随机叱叱齿牙寒。
　　不知饮啖是何物。吃吃直教沧海干。

　　越州天章元善禅师(一则)

　　举。云居和尚闻僧诵维摩经。问云。念什么经。僧曰。维摩经。师云。不问你维摩经。念底是什么。其僧有省。
　　问经不问念维摩。念底分明见也么。欲入尘沙法门海。一言演出不须多。

　　湖州上方日益禅师(三则)

　　举。杨岐在九峰受请。升座罢。九峰勤和尚把住云。今日喜得个同参。岐云。同参底事作么生。峰云。九峰牵犁。杨岐拽把。岐云。正当恁么时。扬岐在前。九峰在前峰。拟议。岐拓开云。将谓同参。元来不是。
　　一拽杷。一牵犁。平田浅地且相随。
　　恰到饥时无草料。放开头角便东西。
　　老杨岐。老杨岐。尽道从来解弄蹄。
　　举。大随庵前有一龟。僧指问。一切众生皮褁骨。遮个众生为什么骨褁皮。大随脱一只鞋安龟背上。
　　骨在外。皮在里。灵于人兮不灵己。
　　直饶背上卦分明。九九翻成八十二。
　　举。僧问忠国师。如何是本身卢舍那。国师云。与老僧过净瓶来。僧将瓶来。国师云。安旧处著。僧复问。如何是本身卢舍那。国师云。古佛过去久矣。
　　两手分明过净瓶。不知身已在隍城。
　　直饶便具金刚眼。也较沩山半月程。

　　建中靖国续灯录卷第二十八


　　建中靖国续灯录卷第二十九　　　［宋磻］

　　　　东京法云禅寺住持传法佛国禅师(臣)惟白集

　　偈颂门


　　蒋山法泉佛惠禅师(三十四首)


　　释迦牟尼佛

　　四顾无人法不传。鹿园鹤树两茫然。朝朝大士生浮世。处处明星现碧天。
　　迦叶捧衣眉已皱。金棺将火足犹悬。谁知摩竭当年事。落日双林噪暮蝉。

　　一祖大迦叶尊者

　　曾把珠金结净因。九十一劫异常身。涅槃会上仙陀客。粪扫衣中无事人。
　　妙舞凭谁知此意。绿岩孤坐自移春。世尊无说声闻处。千古金园跃瑞麟。

　　二祖阿难尊者

　　娑罗林下涅槃门。独授金襕众处尊。宝盖摧时先有约。刹竿倒处旧无根。群仙请证离山麓。二主哀号露血痕。谁谓真身已圆寂。常河风急浪华奔。

　　三祖商那和修尊者

　　非法非心会得么。六年身后出娑婆。先生受记青林在。弟子投机白发多。
　　胎久膺香草服瑞。梵宫高占火龙窠。方今徒与还憍慢。好向南山更一过。

　　四祖优波鞠多尊者

　　化行无间复无亲。摄彼唯将定力熏。筹室晚抛逢的子。花鬘重献怖魔军。
　　不依佛法非常道。若著身心未出群。付却本来无底物。旧山归去卧闲云。

　　五祖提多迦尊者

　　摩迦当夕诞神躯。异梦曾将昔谶符。杲日升腾开黑暗。王泉喷涌救焦枯。
　　八千修习因非正。六劫分携事岂虚。今日班茶山顶上。牛车鹤驾尽同途。

　　六祖弥遮迦尊者

　　勤求祖裔惜年光。雉堞金云熠熠翔。触负净时犹旅舍。识非我处近家乡。
　　传灯预记百年后。旧姓才呼远事彰。从此五天不归去。火中游戏类金刚。

　　七祖婆须密尊者

　　汗衣粝食恣游行。甘露常擎一点清。强谓传心心岂有。欲求论义义难成。
　　慈缘现相云无著。陋巷狂歌月自明。翻忆山中来客少。一壶春酒为谁倾。

　　八祖佛陀难提尊者

　　顶珠高耸自欣然。满寺清风壮祖垣。接引劳生春力重。对酬雄辩海涛翻。
　　喻徒无说知真器。向己求心赖至言。老老门生人不识。白光尽处笑腾轩。

　　九祖伏驮蜜多尊者

　　闵却年光半百春。可怜嫌富不嫌贫。祖佛非道求何道。父母不亲谁更亲。
　　七步岂劳莲捧足。无言须信鉴生庆。禅门自古牢关钥。漏泄家风是此人。

　　十祖胁尊者

　　身非凡器预闻仙。独号难生岂偶然。苦海浪停全象在。昏衢光散一珠圆。
　　言宣非佛幽人悟。地变黄金大法传。胁席遗风千古在。今人多向日高眠。

　　十一祖富那夜奢尊者

　　莫讶从前得法悕。寥寥玄路绝离微。悟迷不有晦明尽。隐显元无一二非。
　　问佛不知非别道。还家无住是真归。徒言弟子纵横辩。木义才标尽息机。

　　十二祖马鸣尊者

　　功成高度死生流。有作无为已共修。极物形分群马恋。归云路断小虫忧。
　　金龙过雨危山动。性海无风骇浪休。唯有日轮垂灭相。至今犹挂乱峰头。

　　十三祖迦毗摩罗尊者

　　遣文不许王宫住。挂锡还忻石窟深。寒岫孤征云扑扑。毒龙将近树森森。
　　宁知枉足相逢地。便是拈华付嘱心。老蟒何期千载后。尘缘脱尽震雷音。

　　十四祖龙树尊者

　　悲深曾解髻中珠。我慢先摧福业徒。但得死生常了了。都来声色尽如如。
　　幻师已类春冰散。佛性还同海月孤。欲识涅槃无住相。大千沙界一毗卢。

　　十五祖迦那提婆尊者

　　休言无路出樊笼。迷即山河悟即空。报施园林生木耳。投机天地共针锋。
　　八光尽处沤归海。异论兴时雪洒松。巴弗城边人去后。赤幡依旧起清风。

　　十六祖罗睺罗多尊者

　　运应千年岂谬悠。光连五佛助勒求。井金锻去绝纤矿。河水乘来彻上流。
　　无我为师明了义。擎盂分坐示同修。门人不信曾三果。香饭空持过几州。

　　十七祖僧伽难提尊者

　　生已能言少悟空。肯将宝位苦羁笼。不知祖域当传道。谩把禅多摈出宫。
　　悲世几怜红日落。开怀因望白云重。从来嗣法人难得。何惜携筇过一峰。

　　十八祖伽耶舍多尊者

