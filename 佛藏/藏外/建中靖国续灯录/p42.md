<!-- { "loadSidebar": true } -->
　　师云。华岳三峰。黄河九流。还有人于此观得么。若此观得。何假胸题万字。足步祥莲。菩提场中。始成正觉。然此事。莫非知方之者。共相证明。晚进初机。有疑请问。
　　僧问。师登高广座。乞示少林机。
　　答云。红霞穿碧汉。白日绕须弥。
　　进云。恁么则人天尽侧聆也。
　　答云。徒劳伫思。
　　进云。谁知远烟浪。别有好思量。
　　答云。闲言语。
　　僧问。云驭既登于法席。昙华一句请师宣。
　　答云。金风朝布野。玉露夜垂珠。
　　进云。恁么则龙吟雾起。虎啸风生。
　　答云。天高难侧耳。
　　进云。若不登楼。焉知海阔。
　　答云。何曾梦见。
　　师乃云。问话且止。设使言中辨的。句里藏机。意思交驰。并同流浪。何故。吾祖之道。岂其然乎。若是上根作者。独步丹霄。临机大用。把住则涓滴不漏。放开乃浪涌千江。踞地全威。壁立千仞。得不英灵自己。荷负宗门。直饶恁么。未称衲僧。且道衲僧有甚奇特。良久。云。深秋帘幕千冢雨。落日楼台一笛风。

　　建中靖国续灯录卷第十一


　　建中靖国续灯录卷第十二　　　［宋铭］

　　　　东京法云禅寺住持传法佛国禅师(臣)惟白集
　　对机门

　　南岳怀让禅师十三世


　　洪州黄龙山慧南禅师法嗣


　　江州东林兴龙禅寺照觉禅师

　　讳常总。姓施氏。延平人也。母梦梵僧授白莲华。因而诞生。长依宝云寺出家受具。游方造南师法席。三扣其室。南师乃问。是何宗旨。豁然大悟。服勤数载。推为导首。
　　初住泐潭。次迁东林。应远公悬记。众盈五百。
　　神宗皇帝诏住大相国寺智海禅院。坚让不赴。得请林下。徐国大王特奏赐照觉禅号。缘尽坐灭。全身[療-(日/小)+土]于雁门塔左。
　　开堂日。上首白槌罢。师左各顾视。良久。云。槌声未落。祖令已行。何况击动犍椎。告众云观。早落第二。上根之者。如目晴虚。中下之流。有疑请问。
　　问。为　国开堂于此日。师将何法报　君恩。
　　师云。白云封岳顶。明月映天心。
　　僧曰　帝王之恩师已报。祖意西来事若何。
　　师云。休于言下觅。莫向意中求。
　　僧曰。方信如来曾有语。黄梅今日始知心。
　　师云。谁不承恩力。
　　问。移风易俗即不问。祖宗门下以何为极则。
　　师云。横按镆鎁全体露。
　　僧曰。此犹是倜傥之词。当头一句。请师速道。
　　师云。个中谁是出头人。
　　僧曰。真善知识。
　　师云。别处即不放过。
　　僧曰。是何言欤。
　　师云。正令已行。
　　问。祖意西来即不问。改律为禅事若何。
　　师云。壶中日月。物外山川。
　　僧曰。远师不虚授记。
　　师云。若是陶渊明。攒眉却归去。
　　僧曰。洎不问过。
　　师云。斋后钟。
　　问。宝堂击动承天鼓。请师为唱太平歌。
　　师云。香烟起处清风引。
　　僧曰。四众尽闻于高韵。不知谁是和歌人。
　　师云。翻使胡人笑更新。
　　僧曰。犹是第二机。
　　师云。那个是第一机。
　　僧曰。错。
　　师云。大众有眼。
　　僧出众。便提起坐具曰。请师话答。
　　师云。放下著。僧又作展势。
　　师云。收。
　　僧曰。昔年寻剑客。今朝遇作家。
　　师云。遮里是什么所在。僧便喝。
　　师云。喝老僧那。僧又喝。
　　师云。放过又争得。便打。
　　问。不于句后明玄旨。休向言前定祖宗。少室九年端的处。神光三拜若为通。
　　师云。大地载不起。
　　僧曰。秖如细泉通海脉。高桧入云层又作么生。
　　师云。别是一家春。
　　问。如何是不动尊。
　　师云。下坡不走。快便难逢。
　　问。无生曲调即不问。勿弦琴韵请师弹。
　　师云。指闲湘水远。孤月夜堂深。
　　僧曰。一堂风冷淡。千古意分明。
　　师云。又被风吹别调中。
　　问。乾坤之内。宇宙之间。中有一宝。秘在形山。如何是宝。
　　师云。白月现。黑月隐。
　　僧曰。非但闻名。今日亲见。
　　师云。且道宝在什么处。
　　僧曰。古殿户开光灿烂。白莲池畔社中人。
　　师云。别宝还他碧眼胡。
　　问。如何是祖师西来意。
　　师云。风吹日炙。
　　僧曰。且礼三拜。
　　师云。莫动著。
　　师云。问得亦妙。不问更奇。直饶问极西旨之源。答尽南宗之要。犹是化门。未为臻极。何谓至道渊旷。大法冲虚。非言象之所诠。非文墨之能解。弥纶三有。囊括大千。性一切心。印诸法相。盖众生迷不自觉。至人愍此。出兴于世。张皇教网。四十九年。三藏圆修。五乘顿备。功成果满。欲致言诠。乃告人天大众云。吾有正法眼藏。涅槃妙心。付嘱摩诃迦叶。后五百岁。西天二十八祖．唐土六祖。佛佛授手。祖祖传灯。曹溪老卢法道盛行天下。遂有五宗之说。若乃统宗会元。饮光悟拈花而微笑。庆喜倒刹竿以忘言。神光断臂传心。卢老舂糠为道。盖投机自得。遇缘即宗。殃及子孙。迄今扶持不已。便谓道无南北。法非古今。正令全提。殊忘凡圣。如李相国遇药山。明佛祖向上事。裴左丞逢断际。见父母未生前。始得方忘己解。然妙则妙已。未免挂人齿牙。殊不知向上一路。千圣不传。学者劳形。如猿捉影。且道向上一路是什么人行履。若也见得。今日人天一会不异灵山。若也未明。玄关从此更重游。
　　复顾大众云。古今禅律一兼该。岂谓伊予应谶来。先觉权舆真佛祖。后贤更始必刘雷。皇书已降辉千嶂。法令当行振九垓。欲识此时香社意。昔年池藕白莲开。
　　上堂云。乾坤大地。常演圆音。日月星辰。每谈实相。翻忆先黄龙道。秋雨霖漓。连宵彻曙。点点无私。不落别处。复云。滴穿汝眼睛。浸烂汝鼻孔。东林老汉即不然。终归大海作波涛。击禅床一下。
　　上堂云。高高山上云。岂为闲极。悠悠涧下水。未是清流。岂不见雪山衲子．祖室禅人。用则毗卢顶上高揖释迦。不拜弥勒。不用则德山．临济是什么闲家具。且道毕竟成得什么边事。良久云。一钵千家饭。孤身万里游。
　　上堂云。老卢不识字。顿明佛意。佛意离文墨故。白兆不识书。圆悟宗乘。宗乘非言诠故。如此老婆心。分明入泥水。今时人犹尚抱桥柱澡洗。把缆放船。良久。云。争怪得老僧。
　　上堂云。太平　圣世。有道明时。荡荡　皇风。迟迟春日。可谓香严竹绿。灵云花红。甚是亲切。何曾盖覆。谁不分明。谁不晓了。若也如是。方信雪岭泥牛夜夜吼月。云门木马日日嘶风。且道德山．临济又作么生。咄。
　　上堂云。天启　圣嗣。祥开庆时。紫盖盈庭。神光照室。见感真人之应运。爰丁　大圣以临民。数越尧年。道光舜日。万邦乐业。四海歌谣。此乃十地满心大乘菩萨之所应现。为　人王帝王之宝位。且道有何表证。良久。云。是处山呼万岁声。
　　上堂云。札。德山临济何敲磕。咦。文殊普贤弄土泥。佛祖病。急须医。无情解说不思议。咄。是什么识见。
　　师于元祐六年九月晦日鸣鼓集众。趺坐。说偈曰。
　　北斗藏身未是真。泥牛入海何奇特。个中消息报君知。扑落虚空收不得。
　　言毕而逝。

　　洪州黄龙山宝觉禅师

　　讳祖心。俗姓邬氏。南雄州人。受具后。遍历诸方。参寻知识。末后到黄檗。扣南禅师法席。乃屡陈己见。南皆不诺。云。子且去。将来须会。
　　一日倾汤。误滴于手。忽然惊省。求其印证。南才见入门。便云。汝会也。南后示灭。令续住持。道化普洽。都尉王诜敬以师礼。
　　开堂日。大众集定。良久。微笑云。便恁么休去。已是欺谩。还相委悉么。有则便好乘时。如无。且莫错向水中拈月。遂趺坐。拈起拂子云。若唤作拂子。达磨一宗拂土而尽。不唤作拂子。平地生波澜。到遮里。一似倚天长剑。谁敢当锋。拟议即丧身失命。而今还有击不碎底汉么。
　　时有僧出礼拜。师云。不知是不是。
　　僧曰。也不得放过。
　　师云。不信道。
　　问。草偃风行即不问。法身向上事如何。
　　师云。鸟啼无泪湿。花笑不闻声。
　　僧曰。一句迥起千古外。
　　师云。须是眼中闻。
　　僧曰。文殊不坐金台殿。自有逍遥九万程。
　　师云。言多道远。
　　问。达磨九年面壁。意旨如何。
　　师云。身贫无被盖。
　　僧曰。莫孤负他先圣也无。
　　师云。阇梨见处又作么生。僧打一圆相。
　　师云。燕雀不离窠。僧礼拜。
　　师云。更深犹自可。午后始愁人。
　　问。言诠不到处。请师垂示。
　　师云。云尽日月正。雪晴天地春。
　　僧曰。便恁么去时如何。
　　师云。落在什么处。僧提起袈裟角。
　　师云。放过一著。
　　问。但得本。莫愁末。如何是本。
　　师云。但识琴中趣。不劳弦上寻。
　　僧曰。如何是末。
　　师云。青山不碍白云飞。
　　僧曰。本末秖如是。宗乘事若何。
　　师云。夜深方见把针人。
　　上堂云。虎头生角人难措。石火电光须密布。假饶烈士也应难。蒙底那能善回互。手擎日月。背负须弥。掷向他方。其中众生不觉不知。其中众生骑驴入诸人眼里。诸人亦不觉不知。会么。良久。云。铁牛吼处三冬暖。木马嘶时九夏寒。
　　上堂云。愚人除境不除心。智者忘心不忘境。不知心境本如如。触目遇缘无障碍。遂举拂子云。看拂子走过西天。却来新罗国里。知我者。为我拖泥带水。不知我者。赢得一场怪诞。
　　上堂云。敲空作响。谁是知音。击物无声。徒劳侧耳。不是目前法。莫生种种心。起灭不相知。个中无背面。象王行处。狐兔绝踪。水月现时。风云自异。到遮里。乾坤收不得。宇宙不知名。千圣立下风。谁敢当头道。诸仁者。应是从前活计。所作施为。会与不会。一时扫却。不如策杖归山去。长啸一声烟雾深。

　　筠州黄檗真觉禅师

　　讳惟胜。俗姓罗氏。梓州中江人也。十五岁落发。即趋讲席。推为翘楚。一日。因将扇子戏历牕棂。砉然作声。遂即省悟。顿舍旧习。即慕参寻。到南禅师法席。呈昔所见。即为印之。推为上首。后继住黄檗。道行大播。因游辇下。驸马都尉王诜咨问法要。敬以师礼。遂还蜀中。坐灭于云顶山。
　　问。明镜高悬于此日。愿洒醍醐壮祖宗。师据坐。
　　僧曰。八方歌道泰。一国贺无私。
　　师云。重言不当吃。
　　问。大众尽临于座侧。真乘一句请师宣。
　　师云。白云横谷口。
　　僧曰。如何趣向。
　　师云。渌水迸清流。
