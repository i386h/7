<!-- { "loadSidebar": true } -->
　　上堂。顾左右云。南天台。北五台。莫错会。
　　上堂云。要去不得去。要住不得住。打破大散关。脱却娘生裤。诸仁者。若到腊月三十日。旦道用个什么。良久。云。柳絮随风。自西自东。

　　虔州慈云院修惠圆照禅师

　　问。牛头未见四祖时如何。
　　师云。青山藏不得。
　　僧曰。见后如何。
　　师云。明月合相容。
　　问。古镜未磨时如何。
　　师云。分明虽对容。
　　僧曰。磨后如何。
　　师云。好丑不藏人。
　　问。上根人来。师还接否。
　　师云。接。
　　僧曰。未审如何接。
　　师云。教伊为下下根人。
　　僧曰。为什么如是。
　　师云。量才补职。
　　僧曰。如何是为人一句。
　　师云。无言不当哑。
　　问。如何是和尚接人一句。
　　师云。真金不混水。
　　僧曰。乞师再接。
　　师云。展手即迷源。
　　问。祖意教意。是同是别。
　　师云。海深龙卧稳。
　　僧曰。未审意旨如何。
　　师云。桐长凤巢高。
　　上堂。良久。云。若论此事。唯佛与佛乃能知之。诸人还知么。慈云今日为你诸人开大智门。入总持藏。示你诸人无价珍。诸人还识么。遂拈拄杖云。遮个岂不是无价珍。一人有一个。自是诸人不肯承当。若承当得去。头头应用。取舍由己。十二时中使之不竭。用之不尽。若也用之不得。一任怀宝迷邦。向外驰求。蹈破草鞋。虚生浪死。卓一下。
　　上堂云。上士一决一切了。中下多闻多不信。大众。上士一决。决个什么。中下不信。不信个什么。不须信。不须决。今朝又是季秋月。看看篱下菊花黄。待到重阳与君折。辗山茶。大家啜。何须更要赵州说。久立。
　　上堂。良久。云。大众会么。五月十五日即不问你。且道葫芦里走马一句作么生道。直饶道得。也是渴鹿逐阳焰。
　　上堂云。菩提达磨。口能招祸。圣谛议中。梁王勘破。皈到少林。九年壁坐。退己让人。万无一个。珍重。
　　上堂云。片月浸寒潭。微云满空碧。若于达道人。好个真消息。还有达道人么。微云穿过你髑髅。片月触著你鼻孔。珍重。

　　建州崇梵余禅师

　　先住郭岩。问。临济喝。少遇智音。德山棒。难逢作者。和尚今日作么生。
　　师云。山僧被你一问。直得退身三步。脊背汗流。
　　僧曰。作家宗师。今日遭遇。
　　师云。一语伤人。千刀搅腹。
　　僧以手画一画。云。争奈遮个何。
　　师云。草贼大败。
　　问。恁么来底人。师还接否。
　　师云。孤峰无宿客。
　　僧曰。不恁么底人来。师还接否。
　　师云。滩峻不留船。
　　僧曰。恁么不恁么则且致。穿过髑髅一句作么生。
　　师云。堪笑亦堪悲。
　　问。如何是郭岩家风。
　　师云。密室寂寥无一物。生涯秖在钵盂中。
　　僧曰。忽遇客来。如何祗待。
　　师云。百味珍羞。无过一饱。
　　僧曰。大众承师供养也。
　　师云。食饱伤心。
　　师云。老僧寻常与诸人说禅说道。说佛说祖。秖有末后一句。从来不曾动著。今日不惜两茎眉毛。为诸人举。良久。云。大众。鹞子已过新罗。荒草觅甚呆鸠。
　　上堂云。直须向黑豆未生芽时构取。良久。召大众云。剑去远矣。
　　上堂云。烟云澹荡。草木萧疏。白莲已谢寒塘。红蓼正开古岸。篱边黄菊。白露凝珠。岩桂飘香。清风匝地。诸人到遮里。且作么生商量。良久。云。高著眼。

　　衡山澄信禅师

　　问。师唱谁家曲。宗风嗣阿谁。
　　师云。甚处得此消息。
　　僧曰。栖贤一箭。直射衡山。
　　师云。饱丛林。

　　杭州南山长耳相子良禅师

　　问。六门休歇时如何。
　　师云。坐家致仕。
　　僧曰。忽遇客来。如何只待。
　　师云。烂嚼清风。细餐明月。
　　僧曰。学人有分也无。
　　师云。无下口处。
　　师云。莺啼绿柳。鹊喜花枝。于斯荐得。触处光辉。更有一般道理。防萠杜渐。居安虑危。咄。是何言欤。

　　建州开元莹禅师

　　上堂云。有一面镜。到处悬挂。凡圣不来。谁上谁下。遂拈拄杖云。遮个是拄杖子。那个是镜。良久。云。万古碧潭空界月。再三捞捷始应知。
　　上堂云。倏倏忽忽。东涌西没。无害无伤。穿皮透骨。平等应用。非心非佛。拶破面门。个是何物。古人无端。谓辽天鹘。具眼者看取。力口希咄咄。以拂子击禅床。下座。

　　越州天衣山在和禅师法嗣


　　杭州护国菩提志专禅师

　　问。远离嘉禾胜境。已届海昌道场。如何是不动尊。
　　师云。此去嘉禾不远。
　　僧曰。恁么则往复无际。
　　师云。伶利衲僧。僧便喝。
　　师云。捧上不成龙。
　　问。朝盖已临于法座。请师直下演吾宗。
　　师云。平田万顷当春色。
　　僧曰。学人未晓。
　　师云。野老讴歌正好听。
　　僧曰。听后如何。
　　师云。领前话。
　　上堂云。说即天地悬殊。不说即眼睫里藏身。眉毛上[跳-兆+孛]跳。说与不说。拈放一边。举起拄杖云。且道遮个是什么。良久。云。画月冷光现。卓地计初成。卓一下。下座。

　　饶州安国倧禅师法嗣


　　彭州慧日尧禅师

　　问。如何是第一义。
　　师云。秖你问底。
　　僧曰。了了了时无可了。
　　师云。更说什么。
　　僧曰。不虚此问。
　　师云。师子咬人。
　　问。如何是如来禅。
　　师云。海日辉光。
　　僧曰。如何是和尚禅。
　　师云。且领前话。
　　问。古者道。我有一句。待无舌人来。即向汝道。未审意旨如何。
　　师云。无影树下好商量。僧礼拜。
　　师云。瓦解冰消。
　　师云。松风飒飒。细雨微微。红日衔山。冰轮出海。照古照今。未尝有间。目前无法。日用分明。法尔炽然。丝毫不立。人人具足。各各圆明。向诸人前。更说个什么即得。良久云。参。
　　师于元祐七年十二月十七日示众曰。秖恁么。秖恁么。好时节。言毕。趺坐而逝。荼毗。悉闻异香。敛骨得舍利五色。舌根不坏。

　　杭州承天传宗禅师法嗣


　　饶州崇福禅院了禅师

　　问。大众云臻。请师说法。
　　师云。青莲不惜亲分付。罕遇知音会破颜。
　　僧曰。一句无私。群心有赖。
　　师云。个中端的旨。沙界共流通。
　　僧曰。若不临沧海。焉知波浪宽。
　　师云。一派曹源水。时人被陆沈。
　　上堂云。迟日和风。柳皴桃绽。万物发生之际。是般若流运之时。草木芬芳。园林秀媚。且道无影树子抽条也未。遂拈拄杖云。看看。筑著梵王鼻孔。拶破帝释眼睛。尽大地全是山僧。诸人无分。若也荐得。尽大地全是诸人。山僧无分。如或未然。打鼓普请看。
　　上堂云。云拥奇峰。水盈巨壑。横扁舟于古岸。钓皓月于波心。红尾锦鳞。侬家末事。骊珠荆璞。未足为珍。直饶撮土为金。何似转凡成圣。大众。凡圣贤愚。古今条例。作么生转。良久。云。琉璃盏子人皆有。无著当时秖为粗。

　　杭州承天寺守明禅师

　　问。布鼓当轩击。家风略借看师云。眨上眉毛。
　　僧曰。与么则展阵开旗。
　　师云。伏惟。伏惟。
　　师云。剑轮飞处。好定纲宗。石火电光。眼中著屑。所以曹溪拈拂。已涉痕瑕。雪岭辊毬。急须著眼。若是行脚上士。本分禅流。纵教喝散白云。冲开碧落。如斯受用。又属建化门中。若也正令提纲。任是三头六臂底出来。也须倒退三千里。参。

　　湖州凤凰山护国仁王有从禅师

　　问。昙花已现人天仰。愿开金口副群机。
　　师云。白云垂碧落。无处不为霖。
　　僧曰。便与么会时如何。
　　师云。裂转鼻孔。
　　僧曰。不因伸请问。争辨我师机。
　　师曰。用不著。
　　问。箭锋相拄。笑杀衲僧。啐啄同时。千山万水。不涉程途。请师速道。
　　师云。一二三四五。
　　僧曰。便是和尚为人处也。
　　师云。随坑落堑。
　　僧曰。作家宗师。
　　师云。放你三十棒。
　　问。师今已受公侯命。知将何法报　君恩。
　　师云。南山云。北山雨。
　　僧曰。金枝永茂千年叶。宝祚长兴万万春。
　　师云。买石得云饶。
　　师云。宗乘一举。海辩难诠。祖令当行。要津无路。真如凡圣。皆是梦言。佛及涅槃。并为增语。据此诚实之言。还可举扬也无。既升此座。不可徒然。方便门中放一线道与诸人商量。且道十二时中如何趣向。若向遮里荐得。行住坐卧。任运施为。见闻觉知。随缘应用。尘尘弥勒。刹刹善财。山河大地。自己家风。妙明真心。非增非减。若能如是。方称丈夫。久立。

　　鼎州大龙山德全禅师

　　问。如何是法身。
　　师云。声前柏不散。
　　僧曰。学人便恁么时如何。
　　师云。句后觅无踪。

　　苏州昆山慧严海印禅师

　　问。柳垂堤畔。花发林间。如何显道。
　　师云。两彩一赛。
　　僧曰。自从一见桃花后。直至而今更不疑。
　　师云。你向什么处见灵云。
　　僧曰。花开树满。花落枝空。
　　师云。放你三十棒。

　　真州长芦智福祖印禅师法嗣


　　金陵清凉广惠和禅师

　　问。如何是祖师西来意。
　　师云。须弥山北。
　　问。如何是学人自己。
　　师云。铁围山南。
　　问。如何是学人亲切处。
　　师云。黑处看历日。
　　问。如何是清净法身。
　　师云。须弥顶上击金锤。
　　问。如何是活人句。
　　师云。马角换牛角。
　　僧曰。学人不会。
　　师云。牛蹄似马蹄。
　　问。如何是和尚家风。
　　师云。白玉池边金色花。
　　问。如何是佛法大意。
　　师云。锁子两头摇。
　　问。祖祖相传传祖令。师今得法嗣何人。
　　师云。孔子元来是仲尼。
　　问。一切贤圣皆以无为法而有差别。如何是无为法。
　　师云。今日有风兼有雨。
　　僧曰。如何是有为法。
　　师云。一年还有一年春。
　　问。霜风乍扇。祖令当行。当此之时。合谈何事。
　　师云。翠竹竿竿翠。
　　僧曰。一句已分于黑白。祖令如何和得齐。
　　师云。青山点点青。
