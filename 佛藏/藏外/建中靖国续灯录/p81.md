<!-- { "loadSidebar": true } -->
　　问。为国开堂于此日。请师演法报　君恩。
　　师云。万里白云。一轮红日。
　　僧曰。恁么则我皇有道日无私。
　　师云。铁树华开好春色。龟毛点出太平年。
　　僧曰。只如截断众流一句作么生。
　　师云。板齿生毛则向汝道。
　　上堂云。瓦砾争光。摩尼失色。若也承虚接响。应在声前。设使眼见耳闻。未免盲聋暗哑。咄。
　　上堂云。箭过新罗。锡飞旧隐。迷逢达磨。作者方知。具眼之流。应机如电。参。

　　和州灵汤惠济禅院普虔禅师

　　问。假大导师。传正法眼。秖如尽十方世界是沙门一只眼。未审作么生传。
　　师云。痛杖且待别时。
　　僧曰。恁么则铁牛哮吼。石鼓喧轰。
　　师云。非公境界。
　　师云。法身无相。应物现形。般若无知。对缘而照。致使虚空霹雳。旱地爆雷。南山起云。北山下雨。且作么生会。良久云。溪涧岂能流得住。终归大海作波涛。

　　楚州胜因崇恺禅师

　　姓刘氏。广州人也。依蒲涧山出家。受具游方。参佛国禅师。出世住持。都尉张侯敦礼奏赐章服。
　　问。菩萨人见性。如昼见日。声闻人见性。如夜见月。未审和尚见性如何。
　　师云。一笔勾下。
　　僧曰。未审意旨如何。
　　师云。万里无云。千峰壁立。
　　僧曰。谢师指示。
　　师云。错。
　　问。师唱谁家曲。宗风嗣阿谁。
　　师云。云舒北阙。月印南溟。
　　僧曰。恁么则佛国嫡子。
　　师云。抛第五兆。
　　师乃云。祖宗正令。今古全提。函盖乾坤。把定世界。直得天轮左转。地轴右旋。夜月流光。朝曦耀彩。四方炳焕。八顾恢张。不隐微毫。无遗纤芥。山青水碧。鹄白乌玄。雾起郊原。龙吟城际。风生槛外。虎啸亭前。木童撞出幽关。石女擘开金锁。冲断三重戈甲。拨散五位枪旗。石巩．秘魔弓叉放下。德山．临济棒喝休施。何须击鼓般泥。不用辊毬拽石。任你道理俱尽。己鼻全无。点捡将来。直是未在。既若如然。你且道超宗越祖底事作么生。良久。云。大地载不起。乾坤藏亦难。

　　沂州马鞍山福圣院仲易禅师

　　问。如何是惊人一句。师便喝。
　　僧曰。几年虽不言。一语便惊人。
　　师云。道什么。
　　问。如何是最初一句。
　　师云。看脚下。
　　僧曰。蹈破澄潭月。冲开碧落天。
　　师云。秖恐不恁么。乃云。一尘才起。大地全收。一令当行。群魔失色。一人当御。万国来宾。一月在天。千江映彻。虽然如是。只遮一点。诸人还知落处么。良久。云。千山攒翠色。万古碧岩前。

　　磁州二祖元符禅寺璇果禅师

　　问。如何是佛。
　　师云。天上天下。
　　僧曰。如何是法。
　　师云。海藏龙宫。
　　僧曰。如何是僧。
　　师云。游山玩水。
　　僧曰。三宝已蒙师指示。衲僧相见又若何。
　　师云。鹞子过西天。
　　问。谛观法王法。法王法如是。如何是法王法。
　　师云。薰风来席上。
　　僧曰。蟾彩乍开金殿冷。法王升座玉窗寒。
　　师云。红日正当轩。
　　僧曰。斩钉截铁须是本分钳锤。
　　师云。法王法又作么生。
　　僧曰。犹握金鞭问归客。夜深谁共御街行。
　　师云。不妨伶利。
　　师乃云。一二三四五。升堂击法鼓。蔟蔟齐上来。一一面相睹。秋色满虚庭。秋风动寰宇。更问祖师禅。雪峰到投子。咄。

　　庐陵清原山行思禅师第十五世


　　婺州宝林果昌宝觉禅师法嗣


　　袁州木平山兴化德观禅师

　　问。如何是和尚为人处。
　　师云。月上松添影。
　　僧曰。学人未晓。
　　师云。钟声和白云。
　　问。云门直下法嗣何人。
　　师云。圆光沼畔清风起。
　　僧曰。云黄嫡子也。
　　师云。饲虎岩前别是春。

　　天台护国妙机禅师

　　问。渴忆洞庭霜后橘。困思天竺雨前茶。橘则不问。如何是茶。
　　师云。与你一盏。
　　僧曰。学人今日已知香味。
　　师云。也是画饼充饥。
　　上堂云。昨日晴。今日雨。此是观音示门户。门户开。今朝特地上高台。敢问大众。且道观音即今在什么处。良久云。不须更向宝陀山。
　　上堂。师乃召大众。众举头。复云。便恁么去。已是周遮。更若迟疑。白云万里。参。

　　杭州净慈楚明宝印禅师法嗣


　　温州灵岩德宗禅师

　　问。人天列请。觉树华开。猊座既登。愿师说法。
　　师云。一叶金风坠。千岩素月圆。
　　僧曰。非但人天有赖。湖山泉石光辉。
　　师云。火云风卷去。秋色雨飘来。
　　僧曰。蛟龙不是泥中物。须向人间作雨雷。
　　师云。谢你证明。

　　建中靖国续灯录卷第二十五


　　建中靖国续灯录卷第二十六　　　［宋磻］

　　　　东京法云禅寺住持传法佛国禅师(臣)惟白集
　　对机门

　　庐陵清原山行思禅师第九世


　　郢州大阳山警延明安禅师法嗣


　　舒州投子山义青禅师

　　姓王氏。青州人也。师始诞生。父丧母病。无以育养。遂遗之道左丛莽间。有异人过。闻其声。乃惊叹曰。此儿他日当得道果。遂收养之。八岁。依本州妙相寺文秀上人出家。比试圆具。首听百法诸论。次习大经。不俟终轴。洞晓其旨。缁素命讲。法侣云臻。
　　后闻南宗。弃席参问。抵浮山圆鉴禅师法席。鉴知其法器。即许入室。示外道问佛因缘。一日。岩间坐次。因举前话。忽闻板声。豁然开悟。归求印证。鉴印可之。乃曰。吾昔受明安禅师真像并直裰皮履。令求法器。以继其宗。观汝所解。无坠前芳。乃示谶偈。题其首曰。代吾续大阳宗风。
　　偈云。
　　羊广山头草。凭若待价纯。异苗翻茂处。深密固灵根。
　　以海会虚席。坚命主之。出扬大事。次迁投子。复应慈济禅师塔红再来之记。
　　开堂日。问。和尚适来拈香祝　圣。且道当今年多少。
　　师云。月笼丹桂远。星拱北辰高。
　　僧曰。南山直耸齐天寿。东海洪波比福源。
　　师云。双凤朝金阙。丹松古韵高。
　　僧曰。　圣寿已蒙师指示。治化乾坤事若何。
　　师云。不如缄口退。却是报　皇家。
　　问。多子塔前。预闻记莂。白云峰下。愿听雷音。
　　师曰。紫凤阶前舞。金鸡对日啼。
　　僧曰。若然者。五山高镇地。百谷远朝宗。
　　师云。云外千峰翠。溪声一样寒。
　　僧曰。一片白云舒世界。普天无处不垂阴。
　　师云。龙吟碧涧。雾起霜华。
　　问。昨离舒郡太平。今到白云海会。如何是不动尊。
　　师云。白云来往青山外。岭上寒松带月高。
　　僧曰。恁么则不离此处。遍至他方。
　　师云。休问山前路。孤猿啼处深。
　　师乃云。若论此事。岂在高升法座。下列明贤。问答主宾。以为出世。况千贤塞口。万圣绝言。古今佛祖分雪无门。三藏五乘指谕不及。然虽如是。不可一向弓折箭尽去也。所以道。千峰锁色。万木凝条。古岩月照风生。幽洞云开四面。龙吟枯木。凤转青霄。石牛吼断长空。木马嘶开金户。灵苗竞发。瑞草争春。日月同明。千江共澍。直得如斯。犹是出世边事。落在今时。诸仁者。如何得不落今时去。良久。云。万年石迳千云锁。一带青烟半夜封。
　　上堂云。鱼遁深渊。必招钓客。玉埋荆谷。何逆求人。所以刖足楚城。烟波渭水。盖不守平常。致其如是。白云满谷。绿水浮烟。瑞鸟惊晨。山光眩目。触事无私。有何不可。然虽如是。更须无手能遮日。钓鱼不犯竿。
　　上堂。见大众集定。以拄杖卓一下。良久。云。一阳生也。所以道。古佛路外。千圣不游。今祖流芳。传衣表信。自曹溪之后。列派分枝承师。各就于一宗转换。共扬于斯事。此日一阳届候。万物含灵。严风吹绽于鸡岩。玉兔挨开于碧落。龙生凤子。虎抱麒麟。灵苗带雪生晖。瑞草和云遍地。然虽如是。且道妙在体前一句作么生道。良久云。一气才生天地后。万灵何处谢无私。
　　上堂云。天垂彩露。地涌祥云。千江澄万顷烟波。四塞贺尧风舜化。山连碧汉。木起清风。琼林花绽于瑶池。御柳莺啼于玉苑。星分紫阁。辰拱天轮。千邦贺诞圣之辰。万国祝南山之寿。直得山川拥秀。海岳呈辉。金鸡报天外之声。玉扆受千春之贵。诸仁者。正当恁么时。且道君臣道合一句作么生道。良久。云。道泰君臣清宇宙。时丰齐贺　舜尧年。
　　上堂云。红炉焰里。共守寒冰。水石声中。寂寥宴坐。霜凝月色。松锁青烟。雁回半夜过长空。星转天轮正一色。诸仁者。作么生是一色边事。良久。云。半夜云横岭。天明霜满溪。
　　上堂云。宗乘若举。凡圣绝踪。楼阁门开。别户相见。设使卷帘悟道。岂免傍观。春遇桃花。重增眼病。所以古人道。向上一路。千圣不传。诸仁者。既是不传。因甚陕府铁牛走过新罗国里。乃喝一喝。云。达者须知暗里惊。
　　上堂。以拄杖卓一下。良久云。大众还委悉么。春残景暮。气序渐暄。高低花绽于千峰。远近烟蒙于四野。莺啼谷响。鹤舞鸾翔。耕人贺　尧舜之丰。渔父乐升平之道。月生云际。日照长空。金鸡[口*(銜-金+缶)]凤子归巢。玉兔渡星河起浪。灵苗竞发。枯木迎春。白云绽一带青山。流水贯千江合派。直得如是。犹是遮边事。落在今时。诸仁者。作么生是那边事。良久。云。万年松径雪深处。一带峰峦云更遮。　元丰五年五月初一日夜。索袈裟自覆。援笔留偈云。
　　两处住持。无可助道。
　　珍重诸人。不须寻讨。
　　阇维。获舍利。鸟兽悲鸣。灵应非一。

　　西川云顶山鹏禅师

　　问。教意与祖意。是同是别。
　　师云。达磨逢梁武。摩腾遇汉明。
　　问。如何是疑底人。
　　师云。毕钵罗岩中面面相觑。
　　僧曰。如何是不疑底人。
　　师云。如是我闻。须弥粉碎。

　　庐陵清原山行思禅师第十世


　　舒州投子山义青禅师法嗣


　　郢州大阳山楷禅师

　　问。师唱谁家曲。宗风嗣阿谁。
　　师云。金凤夜栖无影树。峰岩才露海云遮。
　　问。寂柱峰头一朵秀。优钵罗花火里开时如何。
　　师云。言无展事意。人迷语路中。
　　僧曰。莫便是为人处也无。
　　师云。文彩未彰全体现。太阳辉后却迷人。
　　僧曰。喏。喏。
　　师云。且礼拜著。
　　问。胡家曲子。不堕五音。韵出青霄。请师吹唱。
　　师云。木鸡啼夜半。铁凤叫天明。
　　僧曰。恁么则一句曲含千古韵。满堂云水尽知音。
　　师云。无舌童子能断和。
