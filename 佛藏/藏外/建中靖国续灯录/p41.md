<!-- { "loadSidebar": true } -->
　　明州大梅山祖镜禅师

　　讳法英。姓张氏。本州鄞县人也。投师出家。十三圆具。威仪清雅。性介不群。博究古今。乐乎述作。学问超卓。见量颖悟。参九峰韶禅师。顿悟宗旨。初住襄阳白马。次居大梅。判宗留后仲爰一见道契。奏赐椹服．师名。
　　开堂日。问。遍知已具今成佛。贤宰殷勤请住持。住持即不问。遍知事若何。
　　师云。举起分明。
　　僧曰。恁么则不惜祖灯长夜照。奉酬　明主太平时。
　　师云。贼是小人。
　　僧曰。真师子儿。作师子吼。
　　师云。两重公案。
　　问。昔日灵山一会。今朝白马。是同是别。
　　师云。分明更举。僧拍一拍。
　　师云。作什么。
　　僧曰。未审意旨如何。师便打。
　　僧曰。如何是和尚家风。
　　师云。犹自口喃喃。
　　师云。至道无在。岂无在也。至言无穷。岂无穷也。得之则皎若目前。失之则毫厘有隔。是故虽一大藏教。不为多言。一默毗耶。岂曰无语。须知佛祖人天殊非本有。好恶长短亦非本无。直下荐得。犹在半途。遮个事须遇明眼人证据。贫道今日可谓功不浪施。将此举扬。上祝　皇风。情与无情。得无生忍。
　　上堂云。春山笋蕨正蒙茸。好把黄梁彻晓舂。莫谓西来无此意。祖师浑在钵盂中。参。
　　上堂云。祖师不会禅。诸佛不会道。学道与学禅。诸方闹浩浩。或以玉为尘。或认石为宝。参得一肚皮。特地生烦恼。不烦恼。解会那如入荒草。寄语参禅学道人。头边白发年年新。何如来与大梅相共开田博饭吃。一生参学事毕。珍重。
　　上堂云。末后一句。如藤倚树。向上一窍。演若失照。细大法门。是何紧要。为君唱个菩萨蛮。也是人间闲曲调。参。
　　上堂云。三十六旬之始。七十二候之初。末后句则且致。秖如当头一句又作么生道。拈拄杖云。岁朝把笔。万事皆吉。急急如律令。大众。山僧恁么提唱。且道还有祖师意也无。良久。云。记得东村黑李四。年年亲写在门前。卓拄杖。下座。

　　越州东山国庆顺宗禅师法嗣


　　建州定峰晓宣禅师

　　问。如何是祖师西来意。
　　师云。云收千岳翠。
　　僧曰。如何领会。
　　师云。雨洗百花鲜。
　　问。学人上来。请师垂示。
　　师云。江澄秋夜月。风扫晓天霞。
　　僧曰。一句才闻。流通万古。
　　师云。你作么生会。僧便喝。师便打。

　　荆门玉泉山景德承皓禅师法嗣


　　郢州林溪兴教文庆禅师

　　一日云。六六三十六。东方甲乙木。嘉州大像出关来。陕府铁牛入西蜀。参。

　　澧州夹山遵禅师法嗣


　　江陵福昌寺信禅师

　　问。一花开五叶。如何是第一叶。师提起坐具。
　　僧曰。云生片片。雨点霏霏。
　　师云。不痛不知伤。
　　僧曰。遮个犹是风生雨意。如何是第一叶。师将坐具摵。一摵僧拍掌。
　　师云。一任[跳-兆+孛]跳。
　　问。师子未出窟时如何。
　　师云。更问看。
　　僧曰。出窟后如何。
　　师云。[齒*(虎-儿+且)]牙露齿。
　　问。达么未来时如何。
　　师云。大地尽漫漫。
　　僧曰。来后如何。
　　师云。云散家家月。
　　问。如何是佛。
　　师云。东家儿郎。西家织女。
　　僧曰。学人不会。
　　师云。掷笔抛梭。
　　问。如何是道。
　　师云。天盖地载。
　　僧曰。恁么则尽在里许也。
　　师云。阿[口*耶][口*耶]。阿[口*耶][口*耶]。
　　问。如何是祖师西来意。
　　师云。在你脑后。
　　僧曰。某甲不会。
　　师云。好彩汝不会。若教会去。带累老僧。
　　上堂云。时寒。起动大众。不尔者。法席有疏。宗风何振。三门草深。往还绝迹。不如且与诸人作个素筵。宰露地白牛供养诸人。大家围炉唱无生曲子。良久。云。谛听。谛听。
　　上堂云。大众。大众举头。
　　师云。南山风色紧。便下座。
　　上堂云。朝登猊座。盖为寻医。禅人上来。尽被鼓声吞了也。还有识病者么。良久。云。岂不是患聋。即今汝各归堂。声消病瘥。

　　云居山佛印了元禅师法嗣


　　杭州百丈山庆善院净悟禅师

　　问。如何是佛。
　　师云。问谁。
　　僧曰。特问和尚。
　　师云。鹞子过新罗。
　　问。如何是新年朝佛法。
　　师云。问著便知。
　　僧曰。上大人从头起也。
　　师云。阳气发时无硬地。
　　僧曰。有信来还去。无私古到今。
　　师云。大家回首谢东君。
　　问。古佛与露柱相交是第几机师云。韶阳老汉也曾说著。
　　僧曰。学人今日有分也。
　　师云。大似劳而无功。
　　上堂云。说则摇唇。行则动脚。直饶不说不行时。错。错。拍禅床一下。
　　上堂云。因果一言。到处随缘。若人卜度。十万八千。参。

　　常州善权山广教慧泰禅师

　　问。供养百千诸佛。不如供养一无心道人。百千诸佛有甚过。无心道人有何福。
　　师云。花从爱惜落。草逐弃嫌生。
　　僧曰。未审是一是二。
　　师云。一二且致。鼻孔因什么在老僧手里。僧拟议。
　　师云。苍天。苍天。
　　师云。诸佛出世。广演三乘。达么西来。密传大事。上根之者。言下顿超。中下之流。须当渐次发明心地。或一言唱道。或三句敷扬。或善巧应机。遂成多义。撮其枢要。总是空花。一句穷源。沉埋祖道。敢问诸人。作么生是依时及节底句。良久。云。微云澹河汉。疏雨滴梧桐。参。

　　洪州西山翠岩广化慧空禅师

　　问。如何是道。
　　师云。荒田不拣。
　　僧曰。莫便是和尚为人处么。
　　师云。量才补职。
　　师云。昨日雨霖霖。今朝日杲杲。文殊与普贤。全身入荒草。赖得王老师。夜来遣出早。拈起拄杖云。来也。来也。不见道。春无三日晴。下座。

　　饶州密岩山净土德溥禅师

　　问。如何是密岩境。
　　师云。芙蓉顶上清风起。
　　僧曰。如何是境中人。
　　师云。雨露坛前野老歌。
　　问。向上宗乘。如何指示。
　　师云。新声调古曲。那个是知音。

　　饶州崇福德基禅师

　　问。向上宗乘。请师举唱。
　　师云。多少分明。
　　僧曰。更垂方便。
　　师云。来风深辨。
　　僧曰。学人礼谢。
　　师云。不得错会。
　　师云。若于遮里会得。便能入一佛国。坐一道场。水鸟树林共谈斯要。楼台殿阁同演真乘。续千圣不尽之灯。照八面无私之焰。所以道。在天同天。在人同人。还有知音者么。良久。云。水底金乌天上日。眼中瞳子面前人。

　　云居山真如院仲和禅师

　　问。如何是佛。
　　师云。问处分明。
　　僧曰。夜来松竹起清风。吹散白云三两片。
　　师云。且莫磕著露柱。僧礼拜归众。师嘘嘘。

　　庐山同安崇胜幼宗禅师

　　上堂。拈拄杖。召大众云。拄杖子是体。击禅床云。遮个是用。直得高低普见。远近皆闻。正当恁么时。且道是分不分。良久。云。榔横横挑华藏界。维摩掌上未为多。

　　婺州宝林怀吉真觉禅师

　　问。德山棒．临济喝。未审是同是别。
　　师云。将诸是衲僧。
　　僧曰。学人未晓。特伸请益。
　　师云。不妨伶利。
　　问。如何是和尚为人句。
　　师云。有问有答。
　　僧曰。得闻于未闻也。
　　师云。闻底事作么生。
　　僧曰。六耳不同谋。
　　师云。也是。
　　师云。善慧遗风五百年。云黄山色秖依然。而今祖令重行也。一句流通遍大千。大众且道是什么句。莫是函盖乾坤．截断众流．随波逐浪底么。吽。有甚交涉。自从有佛祖已来。未曾动著。今日不可漏泄真机去也。顾视大众云。若到诸方。不得错举。

　　信州鹅湖山仁寿德延禅师

　　问。如何是鹅湖境。
　　师云。一泓湖水春来渌。数只仙鹅天外归。
　　僧曰。如何是境中人。
　　师云。松声来客座。山翠上人衣。
　　师云。众口咸来发问端。当空一点欲酬难。而今大义重宣也。剔起眉毛觌面看。久立。

　　庐山万杉子章禅师

　　问。道泰不传天子令。时清尽唱太平歌。如何是太平歌。
　　师云。云尽日月正。雪消天地春。
　　僧曰。恁么则雨洒千峰秀。风动万年枝。
　　师云。星江水阔连天碧。五老山横宇宙宽。
　　问。师资未相见时如何。
　　师云。定光金地遥招手。智者江陵暗点头。
　　僧曰。见后如何。
　　师云。父子亲其居。尊卑异其位。

　　洪州资福宗诱禅师

　　上堂云。唱弥高。和弥寡。九载少林。有口如哑。眨上眉毛。蹉过了也。山僧今日从空放下。为什么如此。尽法无民。
　　上堂云。龙泉今日与诸人说些葛藤。良久。云。枝蔓上更生枝蔓。

　　袁州龙兴山居岳禅师

　　问。师唱谁家曲。宗风嗣阿谁。
　　师云。自从达磨分流后。万派都归是一家。
　　僧曰。学人未晓。请师直指。
　　师云。集云峰下四藤条。

　　东京智海正觉本逸禅师法嗣


　　筠州黄檗山志因禅师

　　问。不如坐禅人。一念超佛地。如何是佛地。
　　师云。舍卫国中。
　　僧曰。未审意旨如何。
　　师云。侧布黄金。
　　问。如何是得力句。
　　师云。脚。
　　僧曰。学人不会。
　　师云。一步进一步。
　　师云。灵鹫峰前。杉松滴翠。云霞影里。水石清虚。尽是古来门馆。旧日家风。何故道无避寒暑处。良久。云。争怪得别人。
　　上堂云。归根得旨。随照失宗。东是厨库。西是僧堂。皆是随照。归根得旨一句作么生道。良久云。参。
　　上堂云。四十九年说。恩润禽鱼。十万程途来。警悟人天。遮二老汉各人好与三十棒。何故。一个说长说短。一个胡言汉语。虽然如是。且放过一著。

　　福州大中寺德隆禅师

　　圆具游方。参逸禅师。深悟宗趣。温公左丞坚请师出世。入室抠衣。徒众八百。
　　开堂日。示众云。摩竭陀国。水泄不通。毗耶离城。亲行此令。竖穷三际。横亘十方。坐断报化佛头。画断自佗世界。是以如来大师二千年外。乘悲愿力。示现受生。降诞王宫。修行雪岭。成等正觉。转大法轮。离文字语言。人心直旨。古今一致。殊途同归。乃顾左右云。人天交接。宾主历然。复召大众。何似生。举不顾。即差互。拟思量。何劫悟。久立。珍重。

　　福州白鹿山伸豫禅师

　　师初开堂日。上首白槌云。法筵龙象众。当观第一义。
