<!-- { "loadSidebar": true } -->
　　师云。人平不语。水平不流。
　　问。如何是双林境。
　　师云。红霞生碧峤。绿竹引清风。
　　僧曰。如何是境中人。
　　师云。前三三。后三三。
　　问。单刀直入时如何。
　　师云。据令而行。僧应诺。师便打。

　　襄州谷隐山可琮禅师

　　问。师唱谁家曲。宗风嗣阿谁。
　　师云。山连嵩岳秀。水接汉江流。
　　问。如何是佛。
　　师云。积薪放火。
　　问。如何是祖师西来意。
　　师云。日出东方。光临西户。

　　抚州疏山古禅师

　　问。师今登宝座。祖道嗣何人。
　　师云。独秀山高。凤凰岭峻。
　　僧曰。恁么则石门嫡子。临济儿孙。
　　师云。一手不独拍。

　　越州云门山显钦禅师

　　上堂。良久云。好个话头。若到诸方。不得错举。便下座。

　　湖州安吉上方新禅师

　　问。色心不二。彼我无差。离此二途。师意如何。
　　师云。廓落无依青嶂外。
　　僧曰。未晓端的。
　　师云。白云不到紫霄峰。
　　僧曰。恁么则见月休观指。
　　师云。作么生是月。僧拟议。师便喝。

　　处州仁寿嗣珍禅师

　　问。知师已得禅中旨。当场一句为谁宣。
　　师云。土鸡瓦犬。
　　僧曰。如何领会。
　　师云。门前不与山童扫。任意拙钗满路岐。
　　问。如何是南明境。
　　师云。亭台千界月。花木四时春。
　　僧曰。如何是境中人。
　　师云。身披穿破衲。背负断弦琴。
　　上堂云。明明无悟。有法即迷。日上无云。丽天普照。眼中无翳。空本无花。无智人前。不得错举。良久。云。但恁么。

　　杭州承天辩元禅师

　　问。莲华未出水时如何。
　　师云。水底不见。
　　僧曰。出水后如何。
　　师云。馨香满路。
　　上堂云。春风膏雨霁。寒食四怜清。若话西来意。迢迢十万程。

　　苏州翠峰山普禅师

　　问。昔日梵王请佛。盖为群生。今朝　王臣请师。如何为众。
　　师云。言前道断无方外。意外全提有象先。
　　僧曰。大众证明。学人有赖。
　　师云。莫谓壶中别有天。

　　泉州栖隐院自然禅师

　　问。老胡出世。目顾四方。和尚出世。如何表示。
　　师云。清气为天。浊气为地。
　　僧曰。恁么则信手拈来草。
　　师云。有甚交涉。

　　汝州广慧院居琏真惠禅师法嗣


　　东京华严院道隆圆明禅师

　　问。有情之本。依智海以为源。含识之流。总法身而为体。离此二途。请师别道。
　　师云。木马昼嘶。泥牛夜吼。
　　僧曰。恁么则一言才出。四众沾恩。
　　师云。莫埋没大众。
　　问。如何是道。
　　师云。高高低低。
　　僧曰。如何是道中人。
　　师云。脚瘦草鞋宽。
　　师云。有问还遭点。无言又被呵。再为通消息。蟾桂叶婆娑。盖为众生浩浩。逐本末以何归。处世茫茫。据生死而何托。自是业尘系绊。意网[懞-卄+((並-(前-刖))-一)]遮。不能反己回光。心源自照。名相分别。与道差殊。建立乖真。非干造化。若乃尽令提纲。真金也须失色。久立。珍重。

　　临江军慧力院慧南禅师

　　问。师唱谁家曲。宗风嗣阿谁。
　　师云。铁牛不吃栏边草。直上须弥顶上眠。
　　僧曰。恁么则昔向汝阳亲得旨。临江今日大敷扬。
　　师云。礼拜了退。
　　问。如何是佛。
　　师云。头大尾小。
　　僧曰。学人未晓。
　　师云。眉长三尺二。
　　僧曰。人人皆顶戴。见者尽攒眉。师长嘘一声。僧拍手一下。便礼拜。
　　师云。一任[跳-兆+孛]跳。

　　汝州广慧德宣禅师

　　问。祖祖相传传祖印。师今得法嗣何人。
　　师云。仲氏吹埙。(吁圆反)伯氏吹篪。(除奇切)。
　　僧曰。恁么则广慧嫡子。首山之孙。
　　师云。切莫错商量。

　　潭州神鼎山鸿諲禅师法嗣


　　澧州夹山灵泉子英禅师

　　问。如何是夹山境。
　　师云。举世尽闻猿抱子。有谁曾见鸟衔花。
　　僧曰。如何是境中人。
　　师云。牧童歌旷野。樵父笑深云。
　　问。久负没弦琴。请师弹一曲。
　　师云。担版汉。
　　僧曰。一堂风冷澹。千古意分明。
　　师云。是什么曲调。
　　问。如何是正法眼。
　　师云。日出扶桑照大千。
　　上堂云。梅天霖雨任沉暝。困倦难教昧鹤形。不睡眼开心不异。非闻朝暮更惺惺。大众。睡底自有睡底道理。不睡自有不睡底道理。
　　忽有人出问。如何是不睡底眼。
　　良久。云。日月不行忉利天。下座。

　　随州善光山兰禅师

　　问。玄机历掌人皆向。今日当筵愿指南。
　　师云。海门横铁柱。
　　僧曰。恁么则神锋不露顶。
　　师云。陆地钓鱼舟。
　　僧曰。且礼三拜。师便打。
　　师云。一见一切见。处处皆成现。龙门透过时。口里无钓线。参。

　　天台妙智寺光云禅师

　　问。如何是祖师西来意。
　　师云。东篱黄菊。
　　僧曰。意旨如何。
　　师云。九月重阳。
　　上堂。拈拄杖云。看看。祖师来也。汝等诸人于此荐取。若荐得。便请丹霄独步。若荐不得。不免少林冷坐。卓一下。

　　潭州龙兴禹禅师

　　问。郡僚佥请师登座。为人一句望宣扬。
　　师云。海晏河清。
　　僧曰。玄关已剖人皆耸。物外高奇鸟道分。
　　师云。四海歌谣贺太平。
　　上堂云。大道不远。至理非遥。动静卷舒。无非佛事。恁么说话。笑杀傍观。且道如何得相应去。良久。云。千言万语无人会。又逐流莺过短墙。咄。

　　江陵开圣院宝情山主

　　问。如何是开圣境。
　　师云。三乌引路。
　　僧曰。如何是境中人。
　　师云。二虎巡山。

　　建中靖国续灯录卷第四


　　建中靖国续灯录卷第五　　　［宋刻］

　　　　东京法云禅寺住持传法佛国禅师(臣)惟白集
　　对机门

　　庐陵清原山行思禅师第十一世


　　明州雪窦山重显明觉禅师法嗣


　　越州天衣山义怀禅师

　　姓陈氏。温州乐清人。母因梦星殒于庭。祥光满室。已而诞。师幼寡言笑。出语异众。投诚出家。其受业师预梦神人告曰。明日法王来也。翌旦师至。即异待之。受具后。闻讲经云应无所住而生其心。微有省悟。发问诰难。众莫能对。
　　及游诸方。遍参知识。印可虽众。未罄宗旨。后抵都下。遇言法华。拊师背曰。云门．临济也。遂造苏州翠峰明觉禅师法席。因汲水次。担堕于地。豁然大悟。显即印可。后住铁佛．投子．柦林．广教．景德．杉山．天衣．荐福。道化盛行。嗣法者悉世龙象。学士苏澥．吏部苏注。皆以师敬。
　　问。如何是佛。
　　师云。布发掩泥。横身卧地。
　　僧曰。未审意旨如何。
　　师云。任是波旬也皱眉。
　　僧曰。恁么则谢师指示。
　　师云。西天此土。
　　问。如何是祖师西来意。
　　师云。泛杯千顷浪。登岭万重山。
　　问。如何是不动尊。
　　师云。一手提不起。
　　僧曰。未审意旨如何。
　　师云。进上　圣明君。
　　问。门庭肃静。宾主历然。不落化门。请师便道。
　　师云。阳气发时无硬地。
　　僧曰。犹是建化门中。请师别道。
　　师云。枯木无花莫怨春。
　　问。止止不须说。我法妙难思。作么生是难思底句。
　　师云。与人作榜样。
　　僧曰。恁么则人天奔浪也。
　　师云。你到他处作么生举。
　　僧曰。大家要分明。
　　师云。德山．临济权且寄库。
　　问。投子下禅床。意旨如何。
　　师云。前头是三门。中间是佛殿。
　　僧曰。忽遇客来。如何看待。
　　师云。水到渠成。随后便打。
　　问。一言相契时如何。
　　师云。吃棒了退。
　　僧曰。三十年后。不忘师恩。师打一棒。
　　问。学人上来。请师说法。
　　师云。林间鸟噪。水底鱼行。
　　问。三界无家。师归何处。
　　师云。竹密不妨流水过。山高岂碍白云飞。
　　僧曰。莫便是和尚安身处也。
　　师云。日出东方夜落西。
　　问。旧店新开时如何。
　　师云。汝不是南番舶主。
　　僧曰。开后如何。
　　师云。还我话头来。
　　僧曰。遇舶主来时如何。
　　师云。想君不是金牙作。僧拟议。师便喝。僧亦喝。
　　师云。齐后钟。
　　上堂云。云生谷口。水滴悬崖。猿啸孤峰。雁横碧落。眼睛定动。鼻孔辽天。箭发离弦。新罗国里。便下座。
　　上堂。良久。云。物境萧条。寒风刮地。渡水胡僧。泛杯道士。筑著磕著。稽首不审。若问彼彼来由。各各随浪逐浪。
　　上堂云。阇王杀父。圆悟无生。善星出家。生陷地狱。彼亦丈夫。各自退屈。通身是眼。见处偏枯。截断众流。正是随波逐浪。诸仁者要会么。冬瓜长儱侗。瓠子曲弯弯。
　　上堂云。波澄镜静。鱼龙可观。手内丝纶。复将何用。东西浩渺。南北茫然。一笛横吹。长天万里。
　　上堂云。须弥顶上不扣金钟。毕钵岩中无人聚会。山僧倒骑佛殿。诸人反著草鞋。朝游檀特。暮到罗浮。拄杖针筒。自家收取。
　　上堂云。衲僧横说竖说。未知有顶门上眼。
　　时有僧问。如何是顶门上眼。
　　师云。衣穿瘦骨露。屋破看星眠。
　　问。如何是古佛机。
　　师云。得。僧无语。
　　师云。尽乾坤大地人。总解书。总识字。且道是那个得字。试定当看。若定当得。许你具正法眼。
　　上堂云。林间翠竹。陌上黄花。主伴交参。共谈斯事。不用南询诸友。东见文殊。一时向目前参取。行脚事毕。
　　上堂。大众集定。云。上来打个不审。能消万两黄金。下去打个珍重。亦消得四天下供养。若作佛法话会。滴水难消。若作无事商量。眼中著屑。且作么生即是。良久。云。还会么。珍重。
　　上堂云。夫为宗师。须是夺耕人之牛。饥人之食。遇贱即贵。遇贵即贱。夺耕人之牛。令他苗稼丰登。夺饥人之食。令他永绝饥渴。遇贱即贵。握土成金。遇贵即贱。变金成土。老僧亦不夺耕人之牛．饥人之食。何谓。耕人之牛。我复何用。饥人之食。我复何餐。我也不握土成金。也不变金作土。何也。金是金。土是土。玉是玉。石是石。僧是僧。俗是俗。古今天地。古今人伦。古今日月。虽然如此。打破大散关。几个迷逢达磨。
