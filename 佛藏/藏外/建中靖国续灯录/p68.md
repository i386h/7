<!-- { "loadSidebar": true } -->
　　上堂云。一杈一札。著骨连皮。一搦一抬。黏手缀脚。电光石火。头垂尾垂。劈箭追风。半生半死。撞著磕著。讨甚眉毛。明头暗头。是何眼目。总不恁么。正在半途。设使全机。未至涯岸。直饶净裸裸。赤洒洒。勿可把。尚有廉纤。山僧恁么道。且道口好作什么。良久云。嘻。留取吃饭。

　　信州灵鹫山宝积宗映禅师

　　问。提纲举要。还他本分宗师。不涉离微。请师速道。
　　师云。五裤歌中檛法鼓。百花城外发清音。
　　僧曰。恁么则龙吟虎啸寻常事。顺信壶中别有天。
　　师云。未在。更道看。
　　僧曰。漏泄机关人未识。江南地暖陇西寒。
　　师云。半生半熟。
　　问。灵然一句超今古。朝旆光临事若何。
　　师云。千里渔樵歌道泰。万家风月照楼台。
　　僧曰。若然者。摛藻玉堂归未晚。百花开赴御筵时。
　　师云。国清才子贵。师横按拄杖云。大众。到遮里。无亲无疏。自然不孤。无内无外。纵横自在。自在不孤。清净毗卢。释迦举令。弥勒分疏。观根逗教。更相回互。看取承天拄杖子。黑漆光生。两头相副。阿呵呵。是何言欤。良久。云。世事但将公道断。人心难与月轮齐。卓一下。

　　越州宝严道伦禅师

　　问。如何是佛。
　　师云。胸题万字。顶放珠光。
　　僧曰。如何是法。
　　师云。玉轴宝函。金书银字。
　　僧曰。如何是僧。
　　师云。方袍圆顶。鹤貌云心。
　　僧曰。请师别道。
　　师云。词多无后益。语乱足悲生。

　　洪州景福日余禅师

　　问。如何是祖师西来意。
　　师云。九年面壁无人会。只履西归天下闻。
　　僧曰。学人未晓。
　　师云。要会普通年远事。不从葱岭带将来。
　　问。如何是道。
　　师云。天共白云晓。水和明月流。
　　僧曰。如何是道中人。
　　师云。先行不到。末后太过。僧出众画一圆相。师以手画一画。僧作舞归众。
　　师云。家有白泽之图。必无如是妖怪。师拈拄杖云。无量诸佛向此转大法轮。今古祖师向此演大法义。若信得及。法法本自圆成。念念悉皆具足。若未信得及。山僧今日因行不妨掉臂。更为重说偈言。卓一下。

　　湖州上方日益禅师

　　开堂日。上首白槌罢。师云。白槌前观。一又不成。白槌后观。二又不是。到遮里。任是铁眼铜晴。也须百杂碎。莫有不避危亡底衲僧。试出来看。时有两僧齐出。
　　师云。一箭落双雕。
　　僧曰。某甲话犹未问。何得著忙。
　　师云。莫是新罗僧么。僧拟议。
　　师云。撞露柱汉。便打。
　　问。瞎驴灭却法眼藏。意旨如何。
　　师云。土旷人稀。相逢者少。
　　僧曰。只如今日又作么生。
　　师云。捏转鼻孔。
　　问。如何是临济家风。
　　师云。电光里走马。
　　僧曰。如何是云门家风。
　　师云。烂泥中有刺。
　　僧曰。和尚毕竟是谁家之子。
　　师云。一任钻龟打瓦。
　　问。神光得髓。意旨如何。
　　师云。彻皮彻骨。
　　僧曰。恁么则龙门无宿客。
　　师云。不许夜行。
　　问。如何是未出世边事。
　　师云。井底虾蟆吞却月。
　　僧曰。如何是出世边事。
　　师云。鹭鹚蹈折枯芦枝。
　　僧曰。去此二途。如何是和尚为人处。
　　师云。十成好个金刚钻。摊向街头卖与谁。
　　问。道吾既不道。和尚为什么却道。
　　师云。有口不可哑却。
　　问。如何是多年水牯牛。
　　师云。齿疏眼暗。
　　问。如何是露地白牛。
　　师云。雪堆上看取。
　　问。尽力跳不出时如何。
　　师云。愁人莫向愁人说。
　　僧曰。早知今日事。悔不慎当初。
　　师云。说向愁人愁杀人。
　　问。闹市相逢事若何。
　　师云。东行买贱。西行卖贵。
　　僧曰。忽若不作贵。不作贱。又作么生。
　　师云。镇州萝卜。
　　问。少林面壁。意旨如何。
　　师云。无人得相见。
　　僧曰。为复是遇贱即贵。遇明即暗。
　　师云。惜取当门齿。
　　问。毗耶杜口。意旨如何。
　　师云。有理说不得。
　　问。丹霞烧木佛。意旨如何。
　　师云。物出急家门。
　　僧曰。为什么院主眉须堕落。
　　师云。傍观者丑。
　　问。一切含灵俱有佛性。既有佛性。为什么却撞入驴胎马腹。
　　师云。知而故犯。
　　僧曰。未审向什么处忏悔。
　　师打云。且作死马医。
　　问。觌面相呈时如何。
　　师云。左眼半斤。右眼八两。
　　僧提起坐具云。遮个聻。
　　师云。不劳拈出。
　　师左右顾视云。黄面老周行七步。脚跟下正好一锥。碧眼胡兀坐九年。顶门上可惜一札。当时若有个为众竭力底衲僧下得遮毒手。也免得拈花微笑。空破面颜。立雪齐腰。翻成辙迹。自此将错就错。相楼打楼。遂有五叶芬芳。千灯续焰。向曲[彔*頁]木里唱二作三。于楖栗杖头指南为北。
　　直得进前退后。有问法问心之徒。倚门傍墙。有觅佛觅祖底汉。庭前指柏。便唤作祖意西来。日里看山。更错认学人自己。殊不知此一大事。本自灵明。尽未来际。未尝间断。不假修证。岂在思惟。虽鹙子有所不知。非满慈之所能辨。不见马祖一喝。百丈三日耳聋。宝寿令行。镇州一城眼瞎。大机大用。如迅雷不可停。一唱一提。似断崖不可履。正当恁么时。三世诸佛只可傍观。六代祖师证明有分。大众且道今日还有证明底么。良久。云。札。
　　上堂云。向黄檗山前。捋下破扑头。凤凰台下。卸却腻脂帽。将谓赤洒洒地。于五湖四海作个闲人。飘然如不系之舟。岂知被一阵业风吹到白苹洲上。进退无门。而今也不免向仙潭溪里作个把梢底去也。若是从南来者。与伊下载。若是从北来者。与伊上载。上载下载。犹是中流语。旦道到岸一句作么生道。若道不得。便请洗脚上船。掷拄杖便起。
　　上堂云。拾得般柴。寒山烧火。唯有丰干岩中独坐。且道丰干有什么长处。良久。云。家无小使。不成君子。

　　洪州黄龙山祖心宝觉禅师法嗣


　　洪州黄龙如晓禅师

　　问。有客远方来。示我径寸璧。如何是径寸璧。
　　师云。千峰排翠色。
　　僧曰。便恁恁时如何。
　　师云。万卉长威棱。
　　问。如何是黄龙境。
　　师云。山连幕阜秀。水泻洞庭清。
　　僧曰。如何是境中人。
　　师云。形容虽丑陋。出语更成章。
　　问。语默涉离微。如何得不犯。
　　师云。山花开似锦。涧水湛如蓝。
　　僧曰。谢答话。
　　师云。向道莫行山下路。分明祗在路傍生。
　　师乃云。烟云绽处。楼殿撑天。水月松萝。交光相映。人和境照。柳眼乍青。佛法人事。无欠无少。虽然如是。不落时机一句作么生道。良久。云。少林虽面壁。年老也心孤。
　　上堂云。白云风卷。宇宙豁清。月印长天。形分众水。若恁么散去。便道山僧无折合。更或歌风咏月。又成起浪生风。正当恁么。如何即是。良久。云。幽鸟不嫌山势阔。鱼龙争厌碧潭深。

　　洪州双岭化禅师

　　问。急急相投时如何。
　　师云。渴鹿趁阳焰。
　　僧曰。恁么则知时别宜也。
　　师云。伶利人难得。
　　问。如何是道。
　　师云。掘地深埋。
　　僧曰。如何是道中人。
　　师云。铜头铁额。
　　僧曰。如何是向上事。
　　师云。老僧舌头短。
　　问。佛未出世时如何。
　　师云。云散家家月。
　　僧曰。出世后如何。
　　师云。春至百花开。
　　僧曰。未审即今在什么处。师便喝。
　　上堂云。翠竹黄花非外境。白云明月露全真。头头尽是吾家物。信手拈来不是尘。遂举拂子云。会么。认著依前还不是。击禅床一下。
　　上堂云。闻声悟道。见色明心。文殊．普贤在钟鼓里藏身。释迦．弥勒向百草头上显现。塞却诸人见闻觉知。向声色外道将一句来。良久。云。拟议思量。白云万里。

　　泗州龟山水陆禅院晓津禅师

　　问。如何是宾中宾。
　　师云。巢父饮牛。
　　僧曰。如何是宾中主。
　　师云。许由洗耳。
　　僧曰。如何是主中宾。师便喝。
　　僧曰。如何是主中主。
　　师云。礼拜了退。

　　韶州云门宝宣禅师

　　问。云门一曲。不属宫商。请师举唱。
　　师云。听者须是其人。
　　僧曰。恁么则流通去也。
　　师云。三十棒翻为一百五十。
　　师乃云。眹兆未生。风恬浪静。眹兆才举。文彩互陈。且道互陈底事。诸人还知落处也无。良久。云。世有知音者。方当话岁寒。

　　澧州夹山灵泉院晓纯禅师

　　师游方。听习经论。后至黄龙。因点灯看经次。举洞山麻三斤因缘大悟。心禅师云。传吾道者甚众。要如纯者鲜矣。出世先住洪州延恩．鄂州黄龙．澧州洛浦。次至夹山。
　　师将木刻作一象。师子头．牛足．马身。每有僧至。遂指问云。唤作师子。即是马身。唤作马。却是牛足。且道毕竟唤作什么。
　　又常示众云。有个汉子病。病后死。死后膀胀。烂坏蛆出。扛去烧成灰飏。却灰。成空一灵性。往别处受生。佛说本自不生。今亦不灭。你作么生会。

　　鄂州黄龙延禧智融禅师

　　问。为　国开堂于此日。师将何法报　君恩。
　　师云。烟云生宇宙。瑞气满乾坤。
　　僧曰　君恩且如是。祖意又如何。
　　师云。六六三十六。
　　问。停舟辨水通沧海。不挂孤帆事若何。
　　师云。南海波斯入大唐。
　　僧曰。恁么则出没卷舒。与师同用也。
　　师云。有人别宝好商量。
　　僧曰。争柰东行不见西行利。
　　师云。或时遇贱。或时遇贵。
　　僧曰。手执夜明符。背负须弥去。
　　师喝云。脱空谩语汉。
　　师云。幻人说幻法。幻法度众生。山僧幻说法。诸人幻来听。且道幻从何来。法从何起。良久。云。一句坐中得。片心天外来。

　　杭州显明道昌禅师

　　问。师唱谁家曲。宗风嗣阿谁。
　　师云。锦袋盛箫管。谁人辨正音。
　　僧曰。龙峰嫡子。黄檗儿孙。
　　师云。师子咬人。
　　问。如何是祖师西来意。
　　师云。人离乡贱。物离乡贵。
　　僧曰。莫便是西来意也无。
　　师云。天台．南岳。
　　僧曰。将谓少林消息断。谁知今日宛然存。
　　师云。道听途说。

　　漳州净众本权禅师

　　问。万汇同沾物外春时如何。
　　师云。许阇梨具眼。
　　问。宝座既登于此日。宗风演唱嗣何人。
　　师云。大阳正照。万物含辉。
