<!-- { "loadSidebar": true } -->
　　上堂云。语默视瞬皆说。见闻觉知尽听。香积世界。餐香饭悟无生。极乐国中。听风柯悟般若。遂拈拄杖云。若将耳听终难晓。眼处闻声方得知。卓一下。

　　潭州龙王山善随禅师

　　问。如何是龙王境。
　　师云。水晶宫殿。
　　僧曰。如何是龙王如意宝珠。
　　师云。顶上髻中。僧礼拜。
　　师云。莫道不如意。
　　上堂云。人人皆拜岁。山僧不贺年。山僧不贺年。诸人皆肯然。良久。云。若是依时及节。也少他元正启祚。万物咸新不得。
　　上堂云。奇哉皮鼓响。大众尽来参。既善知时节。龙王不再三。

　　筠州黄檗山祇园永泰禅师

　　问。如何是祖师西来意。
　　师云。铁铸就。僧拟议。
　　师云。会么。僧礼拜。
　　师云。何不早如此。
　　师乃云。祖师妙诀。不妨径截。非风幡动。多少漏泄。且道甚么处漏泄。乃云。莫是仁者心动么。且不要错会。

　　庐山慧日明禅师

　　上堂云。不用求真。唯须息见。三祖大师虽然回避金钩。殊不知已吞红线。慧日又且不然。不用求真。倒骑牛兮入佛殿。牧笛一声天地宽。稽首瞿昙。真个黄面。

　　洪州泐潭山洪英禅师法嗣


　　南岳法轮院齐添禅师

　　问。学人上来。乞师指示。
　　师云。适来闻鼓声么。
　　僧曰。闻。
　　师云。还我话头来。僧礼拜。
　　师笑云。令人疑著。
　　上堂。喝一喝。云。师子哮吼。又喝一喝云。象王颦呻。又喝一喝云。狂狗趁块。又喝一喝。云。鰕跳不出斗。乃云。此四喝。有一喝堪与祖佛为师。明眼衲僧试请拣看。若拣不出。大似日中迷路。
　　上堂。良久。云。性静情逸。乃喝一喝云。心动神疲。遂顾左右云。守真志满。拈拄杖云。逐物意移。蓦召大众云。见怪不怪。其怪自坏。

　　潭州大沩山齐恂禅师

　　问。玉兔不怀胎。犊牛为什么却生儿。
　　师云。著槽厂去。
　　僧曰。牧牛坡下。
　　师云。莫教落草。
　　僧曰。步步蹈著。
　　师云。草里汉。
　　师乃云。头角未生时荐得。早犯山僧苗稼了也。更待擎头戴角。异类中来。生儿养犊。其何以堪。不见仰山云。一回入草去。一回把鼻牵。然虽如是。不免犯人苗稼。且道如何得不犯。良久。云。铁牛不吃栏边草。直上须弥顶上眠。
　　上堂云。青山叠叠水茫茫。猿爱岩边果熟香。更有一般堪羡处。谁知别有好思量。

　　袁州仰山友恩禅师

　　上堂。以柱杖击禅床一下。云。佛令祖令。瓦解冰消。半字满字。千山万水。衲僧门下。草偃风行。然虽如是。官不容针。私通车马。有一则奇特因缘举似大众。良久。云。达磨九年空面壁。西归羞见洛阳人。
　　上堂云。烟云开处。日月齐明。影落千江。光含万象。头头显焕。无非自己家风。物物全影。尽是祖师活计。于斯明得。则点头咽唾。于斯未明。且摆臂摇头。恁么说话。大似傍若无人。若有一个出来。咳嗽一声。山僧退身三步。

　　南岳方广怀纪禅师

　　问。如何是道。
　　师云。有时登陌岭。南北两头垂。
　　僧曰。如何是道中人。
　　师云。八十老翁策杖行。
　　僧曰。未审向上更有事也无。
　　师云。面南看北斗。月里有麒麟。

　　泉州永春慧明院云禅师

　　问。般若海中如何为人。
　　师云。云开银汉回。
　　僧曰。毕竟又如何。
　　师云。榛头见血。
　　问。毗婆尸佛早留心。直至如今不得妙。意旨如何。
　　师云。丑拙不堪当。
　　僧曰。忽然当又作么生。
　　师云。半钱也不直。
　　僧曰。如何即是。
　　师云。赵州南。石桥北。僧礼拜。师击禅床三下。
　　上堂云。少室遗风。曹溪要旨。黄檗收来。临济扶起。三玄戈甲竞头分。四拣开遮何指比。定宗乘。立纲纪。当机验取庐陵米。更从升合定高低。争似备师封白纸。象骨提。心暗喜。同风今古播丛林。切忌扣牙惊著齿。
　　上堂云。雪峰鳖鼻。沩山水牯。临济三玄。云门一普。劝君一一透将来。捉取大雄山下虎。

　　潭州宝盖山自俊禅师

　　上堂。以拄杖卓一卓。喝一喝。云。同声相应。同气相求。筑著鼻孔。撑著眼睛。哑却能言。聋却能听。东西不辨。南北不分。黑焌焌(仓聿反)地。鬼恶人憎。翻笑香严去年贫。未是贫。今年贫。始是贫。去年贫。无卓锥之地。今年贫。虽也无。是何言欤。噫。好个阿师又恁么去也。

　　南岳上封行瑜禅师

　　问。如何是上封境。
　　师云。北望洞庭千里浪。南观石廪万波烟。
　　僧曰。如何是境中人。
　　师云。脚蹈古坛千片石。手攀松树万年枝。
　　僧曰。人境已蒙师指示。向上宗乘事若何。
　　师云。虽然身在青冥里。心出青冥人不知。

　　东京智海禅院慕喆真如禅师法嗣


　　潭州道吾山汝能禅师

　　问。如何是佛。
　　师云。毁著不嗔。
　　僧曰。如何是法。
　　师云。赞著不喜。
　　僧曰。如何是僧。
　　师云。剃除须发。
　　上堂云。三转法轮于大千。其轮本来常清净。毗婆尸佛早留心。直至如今未得妙。因什么如此。为在你诸人眉毛上转大法轮。放光动地。你等诸人不会。所以未得其妙。若言一切智智清净。又未有衲僧气息。山僧今日为众竭力。祸出私门。还会么。对牛弹琴。不入牛耳。吽。
　　师迁住大沩山。不经两月。沐浴净发。趺坐而逝。

　　兴国军永安院妙喜禅师

　　问。如何是国师三唤侍者。师召大德。僧应喏。
　　师云。钝根阿师。
　　僧曰。向上还有事也无。
　　师云。汝看虚空还曾开口么。僧契悟。礼谢。
　　师与一颂。
　　虚空开口唤须弥。声隐春雷蛰者知。
　　若不仙陀徒拟议。负吾负汝自风移。

　　潭州中峰山罗浮院希声禅师

　　问。为　国开堂于此日。师将何法报　君恩。
　　师云。庭前瑞雪落纷纷。
　　僧曰。　君恩只如此。祖意又如何。
　　师云。且领前话。
　　僧曰。恁么则金枝永茂。玉叶长芳。
　　师云。一任众人看。
　　上堂云。云生大野。雾锁长空。百草百木师子吼。露滴庭莎。尽逞无边妙相。猿吟鸟噪。皆谈不二圆音。乃拈拄杖云。无边妙义。尽在山僧拄杖头上。若也会得。可谓应时应节。若也不会。万年松在祝融峰。卓一下。
　　师于绍圣四年二月八日无疾坐终。茶毗。诸根不坏。舍利求者可掬。

　　潭州中峰山智源禅师

　　问。如何是本来法。
　　师云。满目青山。
　　僧曰。言无展事。进步者何。
　　师云。礼繁即乱。
　　僧曰。只遮便是。为当别有。
　　师云。南岳石桥。
　　问。如何是城里佛。
　　师云。截耳卧街。
　　僧曰。如何是村里佛。
　　师云。牵犁拽杷。
　　僧曰。如何是山里佛。
　　师云。钓鱼取柴。

　　安州大安山兴教惠淳禅师

　　开堂日。上首白槌竟。师云。未白槌已前。唤作什么。白槌已后。唤作第一义谛。莫有不甘底僧。出来相见。
　　问。未白槌前请师道。
　　师云。方丈里。
　　僧曰。白槌后又如何。
　　师云。法座上。
　　僧曰。谢师指示。
　　师云。勿交涉。
　　问。如何是第一句。
　　师云。脚下。
　　僧曰。如何是第二句。
　　师云。口里。
　　僧曰。如何是第三句。
　　师云。脑上。
　　师乃云。灵山会上。迦叶亲闻。五祖堂前。老卢得旨。至今累及儿孙。血脉不断。岂是多学多知。负能负胜。人人具英雄志气。各各出自己胸襟。不取他人处分。便可出生入死。方为报佛恩德。如斯举唱。取笑傍观。还有同死同生底汉么。良久。云。若无。山僧今日失利。

　　舒州灵泉普济道坚禅师

　　问。如何是祖意。
　　师云。金鸡飞去。石马还来。
　　僧曰。如何是教意。
　　师云。海墨书不尽。

　　庐陵隆庆庆闲禅师法嗣


　　潭州安化启宁闻一禅师

　　问。意智不到处。特地好商量。未审是什么人境界。
　　师云。张三李四。
　　僧曰。木人把板云中拍。石女[口*(銜-金+缶)]笙水底吹。
　　师云。乱走作什么。
　　僧曰。也要和尚识得。
　　师云。西天此土。
　　上堂。拈花微笑虚劳力。立雪齐腰枉用功。争似老卢无用处。却传衣钵振真风。大众。且道那个是老卢传底衣钵。莫是大庾岭头提不起底么。且莫错认定盘星。以拂子击禅床。

　　蕲州开元琦禅师法嗣


　　饶州荐福道英禅师

　　问。佛未出世时如何。
　　师云。琉璃瓶贮花。
　　僧曰。出世后如何。
　　师云。玛瑙钵盛果。
　　僧曰。未审和尚今日是同是别。
　　师云。趯倒瓶。拽转钵。
　　上堂云。据道而论。语也不得。默也不得。直饶语默两忘。亦勿交涉。何故。句中无路。意在句中。无意无不意。非计校之所及。若是劈头点一点。顶门豁然眼开者。于此却有速疾分。若低头向意根下寻思。卒模[打-丁+索]不著。是知万法无根。欲穷者错。一源绝迹。欲返者迷。看他古佛光明。先德风彩。一一从无欲无依中发现。或时孤峻峭拔。竟不可构。或时含融混合。了无所睹。终不椿定一处。亦不系系两头。无是无不是。无非无不非。得亦无所得。失亦无所失。不曾隔越纤毫。不曾移易丝发。
　　明明古路。不属玄微。觌面擎来。瞥然便过。不居正位。岂落邪途。不踏大方。那趋小径。腾腾兀兀。何住何为。回首不逢。触目无对。一念普观。廓然空寂。此之宗要。千圣不传。直下了知。当处超越。是知赤洒洒处。恁么即易。明历历处。恁么还难。不用沾黏点染。直须剥脱屏除。若是本分。手脚放去。无收不来底。一一放光现瑞。一一削迹绝踪。机上了不停。语中无可露。彻底搅不浑。通身扑不碎。且道毕竟是个什么灵通。得恁么奇特。得恁么坚确。
　　诸仁者。休要识渠面孔。不用安渠名字。亦莫觅渠所在。何故。渠无所在。渠无名字。渠无面孔。才起一念追求如微尘许。便隔十生五生。更拟管带思惟。益见纷纷丛杂。不如长时放教自由自在。要发便发。要住便住。即天然非天然。即如如非如如。即湛寂非湛寂。即败坏非败坏。无生恋。无死畏。无佛求。无魔怖。不与菩提会。不与烦恼俱。不受一法。不嫌一法。无在无不在。非离非不离。
