<!-- { "loadSidebar": true } -->
又善男子。受阴虚妙。不遭邪虑。圆定发明。三摩地中。心爱深入（应作心爱知见）。克己辛勤。乐处阴寂。贪求静谧（应作勤苦研寻贪求宿命）。尔时天魔候得其便。飞精附人。口说经法。其人本不觉知魔著。亦言自得无上涅槃。来彼求阴（应作求知）。善男子处。敷座说法。令其听人。各知本业。或于其处。语一人言。汝今未死。已作畜生。勑使一人于后蹋尾。顿令其人起不能得。于是一众倾心钦伏。有人起心。已知其肇。佛律仪外。重加精苦。诽谤比丘。骂詈徒众。讦露人事。不避讥嫌。口中好言未然祸福。及至其时。毫发无失。此大力鬼年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。

比与下节标章相易。则文理俱顺。恐是错简也。

（辛）七贪宿命想（应作贪静谧想）

又善男子。受阴虚妙。不遭邪虑。圆定发明。三摩地中。心爱知见（应作心爱深入）。勤苦研寻。贪求宿命（应作克己辛勤乐处阴寂。贪求静谧。谧宁定也）。尔时天魔候得其便。飞精附人。口说经法。其人殊不觉知魔著。亦言自得无上涅槃。来彼求知（应作求阴）善男子处。敷座说法。是人无端于说法处。得大宝珠。其魔或时化为畜生。口衔其珠。及杂珍宝简册符牍。诸奇异物。先授彼人。后著其体。或（欲诳）诱听人。（先以珠宝）藏于地下。（使彼听人各见）有明月珠。照耀其处。是诸听者。得未曾有。多食药草。不餐嘉馔。或时日餐一麻一麦。其形肥充。魔力持故。诽谤比丘。骂詈徒众。不避讥嫌。口中好言他方宝藏。（及）十方圣贤濳匿之处。随其后者。往往见有奇异之人。此名山林土地城隍川岳鬼神年老成魔。或有宣淫。破佛戒律。与承事者。濳行五欲。或有精进。纯食草木。无定行事。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。

（辛）八贪神通想

又善男子。受阴虚妙。不遭邪虑。圆定发明。三摩地中。心爱神通种种变化。研究化元。贪取神力。尔时天魔候得其便。飞精附人。口说经法。其人诚不觉知魔著。亦言自得无上涅槃。来彼求通善男子处。敷座说法。是人或复手执火光。手撮其光。分于所听四众头上。是诸听人。顶上火光皆长数尺。亦无热性。曾不焚烧。或水上行。如履平地。或于空中。安坐不动。或入瓶内。或处囊中。越牖透垣。曾无障碍。唯于刀兵。不得自在。自言是佛。身著白衣。受比丘礼。诽谤禅律。骂詈徒众。讦露人事。不避讥嫌。口中常说神通自在。或复令人傍见佛土。（当知但是）鬼力惑人。非有真实（也）。赞叹行淫。不毁粗行。将诸猥媟。以为传法。此名天地大力山精。海精。风精。河精。土精。一切草木积劫精魅。或复龙魅。或寿终仙。再活为魅。或仙期终。计年应死。其形不化。他怪所附。年老成魔。恼乱是人。厌足心生。去彼人体。弟子与师。多陷王难。汝当先觉。不入轮回。迷惑不知。堕无间狱。

（辛）九贪深空想

又善男子。受阴虚妙。不遭邪虑。圆定发明。三摩地中。心爱入灭。研究化性。贪求深空。尔时天魔候得其便。飞精附人。口说经法。其人终不觉知魔著。亦言自得无上涅槃。来彼求空善男子处。敷座说法。于大众内。其形忽空。众无所见。还从虚空。突然而出。存没自在。或现其身。洞如琉璃。或垂手足。作旃檀气。或大小便。如厚石蜜。诽谤戒律。轻贱出家。口中常说无因无果。一死永灭。无复后身及诸凡圣。虽得空寂。濳行贪欲。受其欲者。亦得空心。拨无因果。此名日月薄蚀精气。金玉芝草麟凤龟鹤。经千万年不死为灵。出生国土。年老成魔。恼乱是人。厌足心生。去彼人体。弟子与师。多陷王难。汝当先觉。不入轮回。迷惑不知。堕无间狱。

（辛）十贪长寿想

又善男子。受阴虚妙。不遭邪虑。圆定发明。三摩地中。心爱长寿。辛苦研几。贪求永岁。（便欲）弃分段生。顿希（彼法性土中之）变易细相（以为）常住。尔时天魔候得其便。飞精附人。口说经法。其人竟不觉知魔著。亦言自得无上涅槃。来彼求生善男子处。敷座说法。好言他方往还无滞。或经万里。瞬息再来。皆于彼方取得其物。或于一处。在一宅中。数步之间。令其从东诣至西壁。是人急行。累年不到。因此心信。疑佛现前。口中常说十方众生。皆是吾子。我生诸佛。我出世界。我是元佛。出世自然。不因修得。此名住世自在天魔。使其眷属。如遮文茶。及四天王毗舍童子。未发心者。利其（修定人之）虚明。（乘此）食彼精气。或不因（魔附之）师。其修行人。亲自观见。称执金刚与汝长命。现美女身。盛行贪欲。未逾年岁。肝脑枯竭。口兼独言。听若妖魅。前人未详。（其为魔）多（与之俱）陷王难。未及遇刑。先已干死。恼乱彼人。以至殂殒。汝当先觉。不入轮回。迷惑不知。堕无间狱。

住世自在天魔。卽第六天上大魔王也。遮文茶。旧云嫉妒女。又云奴神。毗舍。此云啖精气。此等亦有已发心者。便不恼乱行人。未发心者。每思啖人精气。况此修定男子。受阴虚妙。则精气虚明。倍为诸鬼所利。今功夫至此。若不加害。倘令想阴一尽。超烦恼浊。永出三界。更于何处候得其便。故须乘此亲自现身而破坏之。噫。魔心若此。亦太毒矣。所幸彼尘劳内。汝妙觉中。当处禅那觉悟无惑。则彼魔事无奈汝何耳。

（庚）三结过劝示二。初结十魔过恶。二结想阴所招。

（辛）今初。

阿难当知。是十种魔。于末世时。在我法中。出家修道。或附人体。或自现形。皆言已成正徧知觉。赞叹淫欲。破佛律仪。先恶魔师与魔弟子。淫淫相传。如是邪精魅其心腑。近则九生。多逾百世。令真修行。总为魔眷。命终之后。必为魔民。失正徧知。堕无间狱。汝今未须先取寂灭。纵得无学。留愿入彼末法之中。起大慈悲。救度正心深信众生。令不著魔。得正知见。我今度汝。已出生死。汝遵佛语。名报佛恩。

近则九生者。百年为一生。九百年后。正法将灭时也。多逾百世者。三十年为一世。三千年后。正属末法时也。呜呼。读经至此。而不痛哭流涕。抚昔伤今。思一振其颓风者。其真魔家眷属也已。

（辛）二结想阴所招

阿难。如是十种禅那现境。皆是想阴用心交互。故现斯事。众生顽迷。不自忖量。逢此因缘。迷不自识。谓言登圣。大妄语成堕无间狱。汝等必须将如来语。于我灭后。传示末法。徧令众生开悟斯义。无令天魔得其方便。保持覆护。成无上道。

大佛顶如来密因修证了义诸菩萨万行首楞严经卷第九文句。




大佛顶如来密因修证了义诸菩萨万行首楞严经卷第十文句

唐天竺沙门般剌密谛译经

明菩萨沙弥古吴智旭文句

（己）四明行阴境三。初总示阴相。二别明发相。三结过劝示。

（庚）初中四。初结前想阴尽相。二正示行阴区宇。三悬示行阴尽相。四结示本惟妄想。

（辛）今初。

阿难。彼善男子修三摩提想阴尽者。是人平常梦想销灭。寤寐恒一。觉明虚静。犹如晴空。无复粗重前尘影事。观诸世间大地山河。如镜鉴明。来无所黏。过无踪迹。虚受照应。了罔陈习。唯一精真。

虚妄五阴。皆以妄想为本。是故想阴一尽。则平常梦想销灭也。金光明最胜王经。明十地菩萨。皆有梦兆。故知直至佛地。方名究竟觉者。但此梦想亦自不同。有六凡见思梦想。二乘能销灭之。有二乘尘沙梦想。菩萨能销灭之。有菩萨无明梦想。唯佛能销灭之。又有观行销灭。乃至究竟销灭之不同。若在利根。则一销一切销。根或不等。亦可非次第中说于次第耳。觉明虚静犹如晴空等。正前文所谓于觉明心如去尘垢。乃觉所觉空之境界也。虚受照应者。虚而能受。如谷答响。照而能应。如镜写容。了罔陈习者。罔。无也。陈习。前尘落谢影子也。了无尘影。正如谷响镜容。来无所黏。过无踪迹也。见思想阴尽。观同居世间了罔陈习。唯一真空。尘沙想阴尽。观方便世间了罔陈习。唯一妙有。无明想阴尽。观实报世间了罔陈习。唯一中道理谛。

（辛）二正示行阴区宇

生灭根元从此披露。见诸十方十二众生。毕殚其类。虽未通其各命由绪。见同生基。犹如野马熠熠清扰。为浮根尘究竟枢穴。此则名为行阴区宇。

迁流造作。名之为行。卽是分段变易二种生死之根元也。今于观行位中。想心旣伏。故行阴境界。从此披露。然犹未见识阴区宇。故未通其各命由绪。而只此行阴。乃十二类受生之本基。浮根尘究竟之枢穴。非此熠熠妄性。则十二类何由受生。浮根尘何由开合耶。殚。尽也。由绪。来历也。野马。日中所映水上浮游之气。亦名阳焰。望之似水。卽之无实。行阴亦尔。无实性也。枢者。门轴。穴者。停轴之处。由枢穴故。门得开合。由行阴故。根尘妄有生灭也。

（辛）三悬示行阴尽相

若此清扰熠熠元性。性入元澄。一澄元习。如波澜灭。化为澄水。名行阴尽。是人则能超众生浊。

言此清扰熠熠不停之元性。若销其性。入于本澄之体。惟一澄湛之元习。譬如波澜旣灭。化为澄水。此则空所空灭。生灭旣灭。寂灭现前。是故名行阴尽而超众生浊也。九界六卽具如圆通中释。一澄元习者。指识阴言。旣称元澄。复名元习者。以其含藏一切习气种子。犹属真常流注。后文所谓此湛非真。如急流水。望如恬静也。

（辛）四结示本惟妄想

观其所由。幽隐妄想以为其本。

行阴之相甚为幽隐。而此幽隐。但是妄想所成而已。岂更有他本哉。

（庚）二别明发相十。初计二无因。（至）十计五现涅槃。此与阿含所明六十二见。法数并同。法相稍异。彼则本是外道。此乃修心。误堕故也。

（辛）今初。

