<!-- { "loadSidebar": true } -->
阿难。如汝所明。眼色为缘。生于眼识。此识为复因眼所生。以眼为界。因色所生。以色为界。阿难。若因眼生。旣无色空。无可分别。纵有汝识。欲将何用。汝见又非青黄赤白。无所表示。从何立界。若因色生。空无色时。汝识应灭。云何识知是虚空性。若色变时。汝亦识其色相迁变。汝识不迁。界从何立。从变则变。界相自无。不变则恒。旣从色生。应不识知虚空所在。若兼二种眼色共生。合则中离。离则两合。体性杂乱。云何成界。是故当知。眼色为缘。生眼识界。三处都无。则眼与色。及色界三。本非因缘非自然性。

此中诸文。准上亦各四节。从初至生于眼识。卽举正因缘境。次从此识为复至云何成界。明其卽空。三从是故当知至三处都无。明其惟是假名。四则眼与色至终。明其卽中。以对总示文义。如前可知。初文言如汝所明者。与卽是夺。以此因缘生法。义关四教。阿难所明。不过是藏教中法有我无意耳。尚不知因缘卽空。况假中耶。下文乃正破其法执。而会归藏性也。次文征中。但立眼生色生二案。破中兼破共生。初破眼生可知。次破色生者。若汝识因色生。则空无色时。汝识应随色灭。汝识旣灭。云何识知是虚空性。若色变时。汝亦识其色相迁变。则色自变。而汝识不变。界从何立。若谓识从色变。则识已受变。界相自无。若识从色生而又不变。则恒应识色。应不识知虚空所在矣。次破共生者。若识是眼色二种之所共生。则果必宜似因。一分从眼生者。则是有知。一分从色生者。则应无知。故眼色合时。汝识乃一分有知一分无知而中离。正当眼色离时。汝识当一分归眼一分归色而两合。如此则体性杂乱。云何成界耶。当知眼识无生明矣。第三文中。意显九界眼识。及佛界成所作智。皆是不变随缘。假说为界。实则十法界之三处。都无体性。不过假名而已。第四文中。结显眼色识三。一一本是随缘不变。不变随缘之藏性也。惟其眼识卽空假中。故舍利弗悟之。心见发光。光极知见。

　（子）二明耳识界卽藏性

阿难。又汝所明。耳声为缘。生于耳识。此识为复因耳所生。以耳为界。因声所生。以声为界。阿难。若因（胜义）耳生。动静二相旣不现前。根不成知。必无所知。知尚无成。识何形貌。若取耳（形能）闻。无动静故。闻无所成。云何耳形杂色触尘名为识界。则耳识界。复从谁立。若生于声。识因声有。则不关闻。无闻则亡声相所在。识从声生。许声因闻而有声相。闻应闻识。不闻非界。闻则同声。识已被闻。谁知闻识。若无知者。终如草木。不应声闻杂成中界。界无中位。则内外相复从何成。是故当知。耳声为缘。生耳识界。三处都无。则耳与声。及声界三。本非因缘非自然性。

次文征中。亦但立耳生声生二案。破中兼破共生初破耳生又二。一破胜义耳生。文相易知。二破浮尘耳生。故云。若取耳形为能闻者。旣无动静。闻无所成。岂可使此耳形。对于色尘触尘而为识界耶。盖耳形决定不能见色。又知触者。卽属身根故也。次破声生又二。先直破云则不关闻。然无闻则亡声相所在。次破转计云。若谓识虽从声而生。原许此声因于闻根而有声相。则闻声时。亦应闻其所生之识。若不闻识。则识非从声生。故非以声为界。若许闻识。则识便同于声。识已被闻。又谁为知闻识者。若更无知闻识者。则终如草木无知。又不可矣。次破共生云。又不应声尘闻根杂成中界。谓半是根生。半是尘生。则有知无知。体性杂乱。界相自不成也。中位旣无。内外安有。无生之理昭然明白。余文可知。惟其耳识卽空假中。故普贤菩萨悟之。心闻发明。分别自在。

　（子）三明鼻识界卽藏性

阿难。又汝所明。鼻香为缘。生于鼻识。此识为复因鼻所生。以鼻为界。因香所生。以香为界。阿难。若因鼻生。则汝心中以何为鼻。为取肉形双爪之相。为取齅知动摇之性。若取肉形。肉质乃身。身知卽触。名身非鼻。名触卽尘。鼻尚无名。云何立界。若取齅知。又汝心中以何为知。以肉为知。则肉之知。元触非鼻。以空为知。空则自知。肉应非觉。如是则应虚空是汝。汝身非知。今日阿难应无所在。以香为知。知自属香。何预于汝。若香臭气必生汝鼻。则彼香臭二种流气。不生伊兰及旃檀木。二物不来。汝自齅鼻为香为臭。臭则非香。香应非臭。若香臭二俱能闻者。则汝一人应有两鼻。对我问道。有二阿难。谁为汝体。若鼻是一。香臭无二。臭旣为香。香复成臭。二性不有。界从谁立。若因香生。识因香有。如眼有见。不能观眼。因香有故。应不知香。知卽非生。不知非识。香非知有。香界不成。识不知香。因界则非从香建立。旣无中间。不成内外。彼诸闻性。毕竟虚妄。是故当知。鼻香为缘。生鼻识界。三处都无。则鼻与香。及香界三。本非因缘非自然性。

次文破鼻生中。又以浮尘胜义二根并征。先破浮尘根可知。次破胜义根中。又以肉以空以香为胜义所托之处。一一破之。胜义根尚不可得。况因根所生识耶。若因香生以下。方破识从香生。谓识因香有。不应知香。如眼有见。不能观眼。若能知香。卽非香生。若不知香。又非鼻识。且香尘若非识知其有。则香界便自不成。鼻识若不知香。则因界断非从香建立。旣无中间之识。亦不成内外根尘。毕竟虚妄。足显无生矣。余文可知。惟其鼻识卽空假中。故孙陀罗难陀悟之。明圆灭漏。

　（子）四明舌识界卽藏性

阿难。又汝所明。舌味为缘。生于舌识。此识为复因舌所生。以舌为界。因味所生。以味为界。阿难。若因舌生。则诸世间甘蔗乌梅黄连石盐细辛姜桂。都无有味。汝自尝舌为甜为苦。若舌性苦。谁来尝舌。舌不自尝。孰为知觉。舌性非苦。味自不生。云何立界。若因味生。识自为味。同于舌根。应不自尝。云何识知是味非味。又一切味。非一物生。味旣多生。识应多体。识体若一。体必味生。咸淡甘辛和合俱生诸变异相。同为一味。应无分别。分别旣无。则不名识。云何复名舌味识界。不应虚空生汝心识。舌味和合。卽于是中元无自性。云何界生。是故当知。舌味为缘。生舌识界。三处都无。则舌与味。及舌界三。本非因缘非自然性。

次文征中亦惟二案。破中兼破无因生及共生。先破舌生。文相易知。次破味生。又为三意。一者若从味生。不应知味。譬如舌不尝舌。二者以能生例所生。能生之物旣多。所生之识亦应多体。如多父不应共生一子。三者以所生例能生。识旣味生而体是一。则能生之味亦应是一。如一子决无多父。则何者为咸。何者为淡。何者为甘为辛。何者为诸味和合相。何者为诸味俱生相。何者为诸味变异相。皆无分别。旣无分别。又不名舌识矣。次不应虚空生汝心识一句。破无因生。空生卽无因也。次舌味和合。卽于是中元无自性。云何界生。破共生也。盖使舌味和合而生于识。则半属有知。半属无知。体性纷杂。不成中界矣。余文可知。惟其舌识卽空假中。故满慈悟之。能以法音降伏魔怨。消灭诸漏。

　（子）五明身识界卽藏性

阿难。又汝所明。身触为缘。生于身识。此识为复因身所生。以身为界。因触所生。以触为界。阿难。若因身生。必无合离二（种）觉观（之）缘。身何所识。若因触生。必无汝身。谁有非身知合离者。阿难。物不触知。身知有触。知身卽触。知触卽身。卽触非身。卽身非触。身触二相。元无处所。合身卽为身自体性。离身卽是虚空等相。内外不成。中云何立。中不复立。内外性空。则汝识生从谁立界。是故当知。身触为缘。生身识界。三处都无。则身与触。及身界三。本非因缘非自然性。

次文直破身生触生。文皆可知。从阿难物不触知以下。更将身触合辨。明其无性。卽破共生意也。言外物本不触汝之知。但汝身知有物触耳。然知于身者。卽是触尘。知触尘者。卽是身根。若以为卽是触尘。便非可名为身根。若以为卽是身根。便非可名为触尘。是则身触二相。元无内外处所可得也。又若谓触实合身。卽为身自体性。别无触位。若谓触若离身。卽是虚空等相。又无触用。内外二界。尚自不成。中间识界复云何立。中旣不可复立。内外之性亦空。岂非因缘卽空之明证乎。余文可知。惟其身识卽空假中。故优波离悟之。身心一切通利。

　（子）六明意识界卽藏性

阿难。又汝所明。意法为缘。生于意识。此识为复因意所生。以意为界。因法所生。以法为界。阿难。若因意生。于汝意中。必有所思。发明汝意。若无前法。意无所生。离缘无形。识将何用。又汝识心。与诸思量兼了别性。为同为异。同意卽意。云何所生。异意不同。应无所识。若无所识。云何意生。若有所识。云何识意。唯同与异。二性无成。界云何立。若因法生。世间诸法。不离五尘。汝观色法。及诸声法。香法。味法。及与触法。相状分明。以对五根。非意所摄。汝识决定依于法生。今汝谛观法法何状。若离色空动静通塞合离生灭。越此诸相。终无所得。生则色空诸法等生。灭则色空诸法等灭。所因旣无。因生有识。作何形相。相状不有。界云何生。是故当知。意法为缘。生意识界。三处都无。则意与法。及意界三。本非因缘非自然性。

