<!-- { "loadSidebar": true } -->
云何现业。阿难。如是清净持禁戒人。心无贪淫。于外六尘。不多流逸。因不流逸。旋元自归。尘旣不缘。根无所偶。反流全一。六用不行。十方国土。皎然清净。譬如琉璃。内悬明月。身心快然。妙圆平等。获大安隐。一切如来密圆净妙。皆现其中。是人卽获无生法忍。从是渐修。随所发行。安立圣位。是则名为第三增进修行渐次。

前二渐次。是蹑前文道场方法而为助行。今此第三渐次。是蹑前文圆通本根而为正行。由此正助两行。乃成下文伏断诸位也。言违现业者。卽第二决定义中。所谓逆彼无始织妄业流也。如是清净持禁戒人等者。正显必由前二渐次。成今第三渐次。由助行而成正行。由方便而成正修也。于外六尘不多流逸。卽所谓心尚不缘色香味触。仍是方便助行之力。因不流逸旋元自归。乃所谓初于闻中入流亡所之妙修也。尘旣不缘至六用不行。卽是动静二相了然不生乃至闻所闻尽。十方国土皎然清净乃至皆现其中。卽是觉所觉空乃至寂灭现前。获无生忍。卽是忽然超越世出世间等也。色阴破故。根无所偶。受阴破故。六用不行。想阴破故。十方皎然。琉璃。喻所观理境。明月。喻能观妙智也。行阴破故。快然安隐。妙圆平等。卽是平等性智常得现前。密者。法身之理。圆者。般若之智。净者。解脱之行。妙者。三法不可思议也。皆现其中者。正前文所谓寂灭现前。后文所谓内外湛明。入无所入也。识阴破故。卽获无生法忍。一切诸法。本自不生。由于虚妄分别。幻见有生有灭。今证此不生之理。安住忍可。名为无生法忍。对前五通。此卽漏尽。就事名无生。就理名寂灭。又方证名寂灭。让果为无生。然无生寂灭二忍。皆可论于六卽也。言从是渐修随所发行安立圣位者。正显五十七位。皆以此行而为能立。所谓发名字位中正助二行。安立干慧观行圣位。发观行位中正助二行。安立十信相似圣位。发相似位中正助二行。安立住行向加十地等觉分证圣位。发分证位中正助二行。安立妙觉究竟圣位也。初总明三渐次为能转之行竟。

（己）二别明诸位次为所转之号四。初观行转依号。二相似转依号。三分证转依号。四究竟转依号。此诸位次。疏家每引华严诸经释之。窃以菩萨初发心位一念功德。三世诸佛说不能尽。何况深位诸功德海。可令诸经更无异文及异旨耶。且如梵网三十心十地。已与华严名义多殊。此经纯明圆观。文简义幽。设欲配合。反成牵强。不如略消本文。以俟观心密证可耳。

（庚）今初。

阿难。是善男子。欲爱干枯。根境不偶。现前残质。不复续生。执心虚明。纯是智慧。慧性明圆。蓥十方界。干有其慧。名干慧地。欲习初干。未与如来法流水接。


此观行转依。名借通教。义惟在圆。卽法华中五品弟子之位。一随喜。二读诵。三讲说。四兼行六度。五正行六度也。善男子者。调柔名善。质直名男。若人不修正助二行。则有身口粗犷。见思粗犷。尘沙无明粗犷。是故非善。若人不开圆常妙解。则谓众生去佛甚远。佛是修成。非关本性。又谓众生但有正因佛性。不具缘了佛性。又谓众生虽有性中三因。仍须别藉修中三法。方证果上三身。不信心佛众生。三无差别。不信众生现行无明烦恼。卽了因性。现在身口意业。卽缘因性。是故非男。复次自有善而非男。前三教中修心之士是也。自有男而非善。圆教名字初心。未起观行者是也。自有非善非男。一切迷流是也。自有亦善亦男。卽是此中开圆解。起圆行。从名字后心。成观行善男子。乃至究竟善男子也。欲爱干枯根境不偶者。卽是名字位中。初发三渐次行。功夫湻熟登五品观。圆伏五住烦恼也。现前残质不复续生者。五浊旣轻。当舍秽土。超生同居净土也。执心虚明者。了知一切皆如来藏。故我法二执之心。虚通明朗。不复窒暗也。慧性圆明蓥十方界者。了知现前心性。本自竖穷横徧也。欲习初乾者。伏惑不起也。未与如来法流水接者。无明未断。不接中谛法流。见思未断。不接真谛法流也。

（庚）二相似转依号

卽以此心中中流入。圆妙开敷。从真妙圆。重发真妙。妙信常住。一切妄想灭尽无余。中道纯真。名信心住。真信明了。一切圆通。阴处界三。不能为碍。如是乃至过去未来无数劫中。舍身受身。一切习气。皆现在前。是善男子。皆能忆念。得无遗忘。名念心住。妙圆纯真。真精发化。无始习气。通一精明。唯以精明进趣真净。名精进心。心精现前。纯以智慧。名慧心住。执持智明。周徧寂湛。寂妙常凝。名定心住。定光发明。明性深入。唯进无退。名不退心。心进安然。保持不失。十方如来气分交接。名护法心。觉明保持。能以妙力回佛慈光。向佛安住。犹如双镜。光明相对。其中妙影。重重相入。名回向心。心光密回。获佛常凝无上妙净。安住无为得无遗失。名戒心住。住戒自在。能游十方。所去随愿。名愿心住。

此卽圆教十信。六根清净位也。以一心三观。相似见三谛理。而粗垢任运先落。真俗二谛任运先现。然虽云相似三谛。以言三卽一故非横。虽云二谛先现。以举一卽三故非纵也。谓卽以此观行之心。缘于中道之中。而流入法性。遂使圆妙得以开敷。从彼真妙圆境。重发真妙圆信。所信之理旣是常住。能信之智亦复常住。遂得销我亿劫颠倒想。不历僧祗获法身。故云一切妄想灭尽无余。中道纯真也。葢观行位中。观于不思议境。由善修故。令不思议境任运现前。故名重发。当知前为观行发心。此为相似发心也。真信明了句。卽是牒上初信。一切圆通等。卽是功夫胜进。由善修慈悲誓愿故。所以得成忆念。历劫无遗忘也。妙圆纯真句。卽是牒上念心。真精发化等。卽是功夫胜进。由善修止观故。所以精而不杂。进而不退也。心精现前句。卽是牒精进心。纯以智慧句。卽是功夫胜进。由善修破法故。所以慧心增明也。执持智明句。卽是牒上慧心。周徧寂湛等。卽是功夫胜进。由善修通塞故。所以定心安隐也。定光发明句。卽是牒上定心。明性深入等。卽是功夫胜进。由善修道品故。所以永无退转也。心进安然句。卽是牒不退心。保持不失等。卽是功夫胜进。见思俱尽。与佛相似。故云十方如来气分交接。由善修助道故。所以能护持正觉法也。觉明者。所护之法。保持者。能护之心。此句卽是牒护法心。能以妙力等。卽是功夫胜进。谓全本觉佛性。所起始觉之修。名佛慈光。今回始觉之修。向于本觉佛性而安住之。本始相对。光影互含。了知一位一切位。一切位一位。由善修位次故。所以成此回向心也。心光密回句。卽是牒回向心。获佛常凝等。卽是功夫胜进。由善修安忍故。强软诸魔所不能动。所以安住无为得无遗失。三业俱净。名戒心也。住戒自在句。卽是牒上戒心。能游十方等。卽是功夫胜进。由善修离爱故。所以无系无著。随愿去来也。此十信心。若约横论竖。则有理卽十心。乃至究竟十心。若一往约竖。则独在相似转依。又于竖中论竖。则是次第深入。初信断见。七信断思。先显真谛。八九十信。断界内界外尘沙。次显俗谛。若于竖中论横。则是一念圆成十心。见于相似三谛也。

（庚）三分证转依号又分为五。初明十住。二明十行。三明十向。四明十地。五明等觉。

（辛）今初。

阿难。是善男子。以真方便发此十心。心精发晖。十用涉入。圆成一心。名发心住。心中发明。如净琉璃。内现精金。以前妙心。履以成地。名治地住。心地涉知。俱得明了。游履十方。得无留碍。名修行住。行与佛同。受佛气分。如中阴身。自求父母。阴信冥通。入如来种。名生贵住。旣游道胎。亲奉觉［胤乚］。如胎已成。人相不缺。名方便具足住。容貌如佛。心相亦同。名正心住。身心合成。日益增长。名不退住。十身灵相。一时具足。名童真住。形成出胎。亲为佛子。名法王子住。表以成人。如国大王。以诸国事分委太子。彼刹利王。世子长成。陈列灌顶。名灌顶住。

此圆十住。分破无明。分证三德。以无住法。住秘藏中。大品所谓入理般若名为住也。以真方便发此十心者。牒上十信言之。皆依中道称性而修。名真方便。相似而证。亦名为发。由是心精发晖。令此十用互相涉入。而圆成为一心。遂令三心一时圆发。名发心住也。言十用涉入者。十乘观法。一乘摄一切乘也。圆成一心者。十十之法。总不离现前一念也。正因理心发。名法身德。了因慧心发。名般若德。缘因善心发。名解脱德。此三不纵不横。不并不别。名为秘密之藏。华严经云。初发心时。便成正觉。成就慧身。不由他悟。清净妙法身。湛然应一切。此之谓也。二十五圣初证真实圆通。卽是此位。从此以后虽有修习。皆是无功用道矣。心中发明等者。卽是牒上初发心住。能证之智。喻净琉璃。所证之理。喻如精金。以前妙心履以成地。卽是无功用道任运增进。言卽以前所发妙心。践履之以成理地。故名治地住也。智照于境。境亦照智。故云心地涉知。境智互照。妙行普周。名修行住。如此修行。则因能肖果。故云行与佛同。因旣肖果。受果佛之气分。譬如中阴投轮王胎。便成刹利种姓。名生贵住。同佛缘因功德相好。故云人相不缺。同佛了因智慧庄严。故云心相亦同。缘了互资。故云日益增长。十身出华严经。所谓声闻身。缘觉身。菩萨身。如来身。法身。智身。国土身。业报身。众生身。虚空身。又如来身复具十身。所谓菩提身。愿身。化身。力身。庄严身。威势身。意生身。福德身。法身。智身也。纯一无伪。故名童真。具体而微。亦名童真。余皆可知。此十住位亦可云理卽住。乃至究竟卽住。今但约分证言之。亦可云卽俗卽中之真谛现前也。幽溪云。初住已先。名为缘修。以未见佛性故。登住已来。名为真修。以真见佛性故。初住名发心。此由第十愿心。破一品无明之功。以发三德佛性之心。此住但言佛性现前而已。犹未加真修功行也。至第二住。以前妙心履以成地。方以分真始觉。照于分真本觉。修之治之。名治地住。至笫三住。心地涉知。俱得明了。则始本一合。始本俱忘。方得游履十方。得无留碍。名修行住。此之二位。方是真修次第功夫。犹如世人。先世行业旣备。然后入父母胎。入胎之后。不过长之养之。充扩前功而已。故四住名生贵。五住名具足。乃至九住名法王子。皆言增长之功。不复更言进修之事。卽使有之。亦不外乎始本境智也。旣出圣胎。表以成人。分委道化。名灌顶住。譬如世人。承先世行业得感为人。表表丈夫。堪付家业。至十行去。方明法王子所作事也。

