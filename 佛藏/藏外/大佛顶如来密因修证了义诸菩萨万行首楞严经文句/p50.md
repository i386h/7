<!-- { "loadSidebar": true } -->
问曰。经云。设犯禁戒于未受时。持咒之后。众破戒罪。无问轻重。一时销灭。今末世行人。于戒设有毁犯。为须先作法忏。后持此咒。方能灭罪。为是不须作法。但一心持咒。卽能灭罪悟无生耶。又或理观未明。但持事咒。亦能灭罪。或须解行并进。然后能灭罪障悟无生耶。答曰。经云持咒之后众罪悉灭者。不惟为显神咒威力。正以此咒。卽是密诠心性。故名之为咒心。倘覆罪而不作法。旣非直心直言。那与神咒体合。其不能速除罪障明矣。至于诚心发露。后不更造。专持此咒。誓无废缺。无论解与不解。皆有大益。解则堪与阿难并驱。不解亦堪与登伽同列。或有不作法而但持咒者。须知更为三例。一者本无清净师僧可向作法。故止向像前发露。此与作法同功。二者有可向作法处。而怀愧不忏。但能永断相续。此则稍稍灭罪。决不能悟无生。三者虽知持咒。仍犯前愆。则厥罪不灭。但有远益而已。

（卯）六能除夙业

阿难。若有众生从无量无数劫来。所有一切轻重罪障。从前世来。未及忏悔。若能读诵书写此咒。身上带持。若安住处庄宅园馆。如是积业。犹汤销雪。不久皆得悟无生忍。

（卯）七能满众愿

复次。阿难。若有女人。未生男女。欲求孕者。若能至心忆念斯咒。或能身上带此悉怛多般怛罗者。便生福德智慧男女。求长命者。卽得长命。欲求果报速圆满者。速得圆满。身命色力。亦复如是。命终之后。随愿往生十方国土。必定不生边地下贱。何况杂形。

（卯）八能护国界

阿难。若诸国土州县聚落。饥荒疫疠。或复刀兵。贼难斗诤。兼余一切厄难之地。写此神咒。安城四门。幷诸支提。或脱阇上。令其国上所有众生。奉迎斯咒。礼拜恭敬。一心供养。令其人民。各各身佩。或各各安所居宅地。一切灾厄。悉皆销灭。阿难。在在处处国土众生。随有此咒。天龙欢喜。风雨顺时。五谷丰殷。兆庶安乐。亦复能镇一切恶星随方变怪。灾障不起。人无横夭。杻械枷锁。不著其身。昼夜安眠。常无恶梦。阿难。是娑婆界。有八万四千灾变恶星。二十八大恶星而为上首。复有八大恶星以为其主。作种种形出现世时。能生众生种种灾异。有此咒地。悉皆销灭。十二由旬。成结界地。诸恶灾祥永不能入。

支提。此云可供养处。脱阇。此翻为幢。二十八大恶星。不必卽指二十八宿。大集经中。明言二十八宿。皆是菩萨示现。为护世间。不应名为恶星也。

（丑）三结劝

是故如来宣示此咒。于未来世。保护初学诸修行者。入三摩地。身心泰然。得大安隐。更无一切诸魔鬼神。及无始来冤横宿殃。旧业陈债。来相恼害。汝及众中诸有学人。及未来世诸修行者。依我坛场。如法持戒。所受戒主。逢清净僧。于此咒心。不生疑悔。是善男子。于此父母所生之身。不得心通。十方如来便为妄语。

欲求感应。须具四法。一须依我坛场。二须如法持戒。三须师僧清净。四须不生疑悔。四法有缺。而谓如来妄语。其可乎哉。

（壬）三护法述愿二。初八部众。二菩萨众。

（癸）今初。

说是语已。会中无量百千金刚。一时佛前合掌顶礼。而白佛言。如佛所说。我当诚心保护如是修菩提者。尔时梵王幷天帝释。四天大王。亦于佛前同时顶礼。而白佛言。审有如是修学善人。我当尽心至诚保护。令其一生所作如愿。复有无量药义。大将。诸罗刹王。富单那王。鸠槃茶王。毗舍遮王。频那夜迦。诸大鬼王。及诸鬼帅。亦于佛前合掌顶礼。我亦誓愿护持是人。令菩提心速得圆满。复有无量日月天子。风师。雨师。云师。雷师。幷电伯等。年岁巡官。诸星眷属。亦于会中顶礼佛足。而白佛言。我亦保护是修行人。安立道场。得无所畏。复有无量山神。海神。一切土神。水陆空行。万物精祇。幷风神王。无色界天。于如来前。同时稽首而白佛言。我亦保护是修行人。得成菩提。永无魔事。

八部外护。不出二世间主。金刚梵释。四王鬼帅等。卽是众生世间。日月天子乃至风神王等。卽是器世间王。无色界天。亦属众生世间。但权教中。尚无听法之事。况能护法。今是圆极法门。故能令彼称性发愿也。

（癸）二菩萨众

尔时八万四千那由他恒河沙俱胝金刚藏王菩萨。在大会中。卽从座起。顶礼佛足。而白佛言。世尊。如我等辈所修功业。久成菩提。不取涅槃。常随此咒。救护末世修三摩提正修行者。世尊。如是修心求正定人。若在道场。及余经行。乃至散心游戏聚落。我等徒众。常当随从侍衞此人。纵令魔王大自在天求其方便。终不可得。诸小鬼神。去此善人十由旬外。除彼发心乐修禅者。世尊。如是恶魔。若魔眷属。欲求侵扰是善人者。我以宝杵殒碎其首。犹如微尘。恒令此人所作如愿。

此为内护。卽是正觉世间主也。久成菩提。则三觉已圆。更无余惑。不取涅槃。则同流九界。不复更灭。诸大菩萨果后行因。大悲大愿。类皆若此。宝杵殒碎魔首者。摧邪显正。法应尔故。或慈或威。如父母故。一折一摄。皆拔苦故。性恶法门。善巧用故。从第四卷请入华屋至此。是第二大科。示不生灭为本修因妙三观门竟。

（乙）三明正助行所成伏断圆三德位三。初申请。二赞许。三正说。

（丙）今初。

阿难卽从座起。顶礼佛足。而白佛言。我辈愚钝。好为多闻。于诸漏心。未求出离。蒙佛慈诲。得正熏修。身心快然。获大饶益。世尊。如是修证佛三摩提。未到涅槃。云何名为干慧之地。四十四心。至何渐次。得修行目。诣何方所。名入地中。云何名为等觉菩萨。作是语已。五体投地。大众一心。伫佛慈音。瞪瞢瞻仰。

修证佛三摩提者。从始至终。皆以佛知佛见而为修行。所谓名字佛三摩提。乃至究竟佛三摩提也。涅槃者。究竟圆极之果。干慧者。最初观行之因。四十四心。卽指信住行向及四加行。至何渐次得修行目。问在四十四心之后。答在干慧地前。正显此三渐次。乃是始终能历之行。不局初心也。余可知。

（丙）二赞许

尔时世尊赞阿难言。善哉。善哉。汝等乃能普为大众。及诸末世一切众生。修三摩提。求大乘者。从于凡夫。终大涅槃。悬示无上正修行路。汝今谛听。当为汝说。阿难大众。合掌刳心。默然受教。

刳心者。剖去九界情见。虚受佛界因果也。

（丙）三正说二。初总明三德。二别示迷悟。

（丁）初中二。初明理绝名相。二明因妄立真。

（戊）今初。

佛言。阿难当知。妙性圆明。离诸名相。本来无有世界众生。

妙性者。第一义谛之体。法身德也。圆明者。照穷法界之相。般若德也。离诸名相者。不可以一切名而名目之。不可以一切相而表示之。无障无碍之用。解脱德也。本来无有世界者。卽是十界依正当体元不可得。葢旣无同居方便实报三土之相。则寂光之相亦复不可得也。本来无有众生者。卽是十界假名当体元不可得。葢旣无九法界之名。则佛界之名亦复不可得也。然此妙性。正是直指现前介尔心性本自如斯。非指最初以为本来。而谓在昔元无。于今妄有也。葢现前一念介尔之心。本自不可思议。法尔恒然。故称妙性。本自竖穷横徧。了了常知。故称圆明。本自具足十界依正诸法。而十界依正诸法均不可以名状此心。故称离诸名相。本来无有世界众生也。倘不能直下荐取。归诸空劫以前。则迷头认影。辜负圆音甚矣。又复应知。约于心法。点示三德旣尔。约诸佛法及众生法。点示三德无不皆然。以一一佛法。一一众生法。无不皆是妙性圆明。无不皆自离诸名相故也。思之。思之。

（戊）二明因妄立真

因妄有生。因生有灭。生灭名妄。灭妄名真。是称如来无上菩提及大涅槃二转依号。

因妄有生。非谓实有所生。意显只因迷妄。所以非生妄谓有生耳。由其非生妄见有生。所以非灭妄见有灭。是故生灭二俱名妄。了知二妄俱不可得。性本寂灭。强名为真。是称如来无上菩提及大涅槃二种转依之名号也。葢众生迷此现前一念之性。著相计名。是谓转菩提依烦恼。转涅槃依生死。如水成冰。如来达此现前一念之性。妙性圆明。离诸名相。是谓转烦恼依菩提。转生死依涅槃。如冰成水。但转其名。元无实性。故云二转依号也。无转而论转。则有名字转乃至究竟转之不同。初开圆解。知一切法本不生灭。为名字转。干慧地为观行转。十信位为相似转。十住行向。四种加行。十地等觉。为分证转。妙觉极果为究竟转。九界众生。转菩提依烦恼。转涅槃依生死。则有十二类生差别。佛界众生。转烦恼依菩提。转生死依涅槃。则有五十七位不同。菩提是能照之三智。涅槃是所照之三德。又菩提属智。卽般若德。涅槃属断。卽解脱德。烦恼卽菩提。生死卽涅槃。转无可转。当体法界。卽法身德。始终皆是三德秘藏。不纵不横。不可思议。故曰总明三德也。

（丁）二别示迷悟二。初明迷真起妄。成十二类生。颠倒法。二明灭妄名真。立六十圣位转依号。

（戊）初中二。初叙意总明。二约相别示。

（己）今初。

阿难。汝今欲修真三摩地。直诣如来大涅槃者。先当识此众生世界二（种）颠倒（之）因。颠倒不生斯则如来真三摩地。

真三摩地。卽是大佛顶首楞严王三昧。全性起修。全修在性。故言真也。直诣如来大涅槃者。直心正念真如。始从名字。乃至究竟。全以佛觉用为己心。中间永无诸委曲相也。众生二字。约惑业边。卽是十界假名。对菩提言。世界二字。约果报边。卽是十界五阴实法。所谓十二类生。对涅槃言。乃指众生世间。非单指器世间也。以举正报。必能该依报故。夫离却众生。无十二类。离十二类别无众生。而皆在迷情颠倒之中。离菩提智。无涅槃理。离涅槃理。无菩提智。而总由妙悟不生之体。葢颠倒理卽不生。众生于无生中妄见有生。达此不生道理。便成名字不生。便是名字真三摩地。乃至究竟不生。斯则究竟真三摩地也。

（己）二约相别示二。初明众生颠倒。二明世界颠倒。

（庚）今初。

阿难。云何名为众生颠倒。阿难。由性明心。性明圆故。因明发性。性妄见生。从毕竟无成究竟有。此有所有。非因所因。住所住相。了无根本。本此无住建立世界及诸众生。迷本圆明。是生虚妄。妄性无体。非有所依。将欲复真。欲真已非真真如性。非真求复。宛成非相。非生非住非心非法。展转发生。生力发明。熏以成业。同业相感。因有感业相灭相生。由是故有众生颠倒。

