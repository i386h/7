<!-- { "loadSidebar": true } -->
梵云鉢罗吠奢。此云入。亦云处。根境二法。俱名为入。今但指六根。然不曰根而曰入。正取吸尘为义。凡夫入三界六尘。二乘入于真谛。菩萨入于俗谛。佛入中谛。皆名为入。此是因缘所生法。卽空卽假卽中。故云本藏性也。

　（癸）二别释六。初明眼入卽藏性。（至）六明意入卽藏性。

　（子）今初

阿难。卽彼目睛瞪发劳者。兼目与劳。同是菩提瞪发劳相。因于明暗二种妄尘。发见居中。吸此尘象。名为见性。此见离彼明暗二尘。毕竟无体。如是阿难。当知是见。非明暗来。非于根出。不于空生。何以故。若从明来。暗卽随灭。应非见暗。若从暗来。明卽随灭。应无见明。若从根生。必无明暗。如是见精本无自性。若于空出。前瞩尘象。归当见根。又空自观。何关汝入。是故当知。眼入虚妄。本非因缘非自然性。

此六入文。一一亦有四节。今从初至名为见性。是明因缘所生法。卽总示中所谓浮尘诸幻化相也。次从此见离彼至何关汝入。是明因缘卽空。卽总示中所谓当处出生。随处灭尽。性真常中。求于去来迷悟生死。了无所得也。三是故当知眼入虚妄。是明因缘假名。卽总示中所谓因缘和合。虚妄有生。因缘别离。虚妄名灭。幻妄称相也。四本非因缘非自然性。是明因缘卽中。卽总示中所谓其性真为妙觉明体。本如来藏等也。下皆准此例知。初文卽彼目睛瞪发劳者。承上色阴初文言之。兼目与劳同是菩提瞪发劳相者。人知瞪是目之劳相。而不知此清净目。卽是菩提之劳相也。盖上文借清净目以喻菩提。此则直指菩提本非目入。但是依菩提真。起目入妄。不可唤目入妄。作菩提真。譬如依目起劳。不可唤劳作目。前云见见之时见非是见。正谓此耳。因于明暗二种妄尘。发见居中。吸此尘象。名为见性者。正显目入是因缘所生法也。第四卷云。由明暗等二种相形。于妙圆中。黏湛发见。见精映色。结色成根。根元目为清净四大。因名眼体。如蒲萄朶。浮根四尘流逸奔色。卽是此文注脚。须知明暗二尘。已属空华无性。况由此所发妄见。及所结浮胜二根。岂有实性可得。所云发见居中者。不过随情说耳。次文先直明其离尘无体。次检责其性本无生。无体无生。则因缘卽空。三文意显说有眼入。不过是幻妄称相。若非幻妄。何故众生洞视不过分寸。那律观于大千。菩萨见百千界。惟佛穷尽十方靡所不瞩。于此无差别性之中。有此种种差别耶。四文明其本卽非因缘非自然之如来藏性。故空假二义俱得成也。惟其眼入卽空假中。故阿那律陀悟之。名为乐见照明金刚三昧。问曰。经文非明暗来等。旧皆用自他四性配释。今何不用。答曰。中论四性推检无生。实与此经妙合。但经文显示无生。已甚分明。何必更添名相。

　（子）二明耳入卽藏性

阿难。譬如有人。以两手指急塞其耳。耳根劳故。头中作声。兼耳与劳。同是菩提瞪发劳相。因于动静二种妄尘。发闻居中。吸此尘象。名听闻性。此闻离彼动静二尘。毕竟无体。如是阿难。当知是闻。非动静来。非于根出。不于空生。何以故。若从静来。动卽随灭。应非闻动。若从动来。静卽随灭。应无觉静。若从根生。必无动静。如是闻体本无自性。若于空出。有闻成性。卽非虚空。又空自闻。何关汝入。是故当知。耳入虚妄。本非因缘非自然性。

分文为四。准上可知。初文亦云瞪发劳相者。若从字便。此文应云塞发劳相。下文应云畜发劳相等。今从义便。故皆用瞪字。一者为显真如不守自性。妄为明觉。喻之以瞪。其法易明。二者正显无明一动。六根遂成。语不顿彰。起非先后故也。文皆易知。惟其耳入卽空假中。故观音悟之。名为耳门圆照三昧。

　（子）三明鼻入卽藏性

阿难。譬如有人。急畜其鼻。畜久成劳。则于鼻中闻有冷触。因触分别通塞虚实。如是乃至诸香臭气。兼鼻与劳。同是菩提瞪发劳相。因于通塞二种妄尘。发闻居中。吸此尘象。名齅闻性。此闻离彼通塞二尘。毕竟无体。当知是闻。非通塞来。非于根出。不于空生。何以故。若从通来。塞则闻灭。云何知塞。如因塞有。通则无闻。云何发明香臭等触。若从根生。必无通塞。如是闻机本无自性。若从空出。是闻自当回嗅汝鼻。空自有闻。何关汝入。是故当知。鼻入虚妄。本非因缘非自然性。

文义可知。惟其鼻入卽空假中。故周利槃特迦。依此调心。豁然得大无碍也。

　（子）四明舌入卽藏性

阿难。譬如有人。以舌舐吻。熟舐令劳。其人若病。则有苦味。无病之人。微有甜触。由甜与苦。显此舌根不动之时。淡性常在。兼舌与劳。同是菩提瞪发劳相。因甜苦淡二种妄尘。发知居中。吸此尘象。名知味性。此知味性。离彼甜苦及淡二尘。毕竟无体。如是阿难。当知如是尝苦淡知。非甜苦来。非因淡有。又非根出。不于空生。何以故。若甜苦来。淡则知灭。云何知淡。若从淡出。甜卽知亡。复云何知甜苦二相。若从舌生。必无甜淡及与苦尘。斯知味根本无自性。若于空出。虚空自味。非汝口知。又空自知。何关汝入。是故当知。舌入虚妄。本非因缘非自然性。

初文因甜苦淡二种妄尘者。略举甜苦。摄余酸辛咸等共为一种。淡自为一种也。次文虚空自味非汝口知者。犹言非汝口中所知之味也。方与下二句各成一意。余文可知。惟其舌入卽空假中。故憍梵鉢提悟之。名为一味清净心地法门。

　（子）五明身入卽藏性

阿难。譬如有人。以一冷手触于热手。若冷势多。热者从冷。若热功胜。冷者成热。如是以此合觉之触。显于离知。涉势若成。因于劳触。兼身与劳。同是菩提瞪发劳相。因于离合二种妄尘。发觉居中。吸此尘象。名知觉性。此知觉体。离彼离合违顺二尘。毕竟无体。如是阿难。当知是觉。非离合来。非违顺有。不于根出。又非空生。何以故。若合时来。离当已灭。云何觉离。违顺二相。亦复如是。若从根出。必无离合违顺四相。则汝身知元无自性。必于空出。空自知觉。何关汝入。是故当知。身入虚妄。本非因缘非自然性。

初文合觉之触显于离知者。谓因合时有觉之触。显于离时亦有身知也。涉势若成因于劳触者。若字训作顺字。谓冷热相涉之势。顺其胜劣而成。皆因二手相触之劳相也。次文离合违顺二尘者。离为一尘。合中违顺二相总名一尘。下云四相。不过随意开合说耳。余文可知。惟其身入卽空假中。故毕陵伽婆蹉悟之。名为纯觉遗身。

　（子）六明意入卽藏性

阿难。譬如有人。劳倦则眠。睡熟便寤。览尘斯忆。失忆为忘。是其颠倒生住异灭。吸习中归。不相逾越。称意知根。兼意与劳。同是菩提瞪发劳相。因于生灭二种妄尘。集知居中。吸撮内尘。见闻逆流。流不及地。名觉知性。此觉知性。离彼寤寐生灭二尘。毕竟无体。如是阿难。当知如是觉知之根。非寤寐来。非生灭有。不于根出。亦非空生。何以故。若从寤来。寐卽随灭。将何为寐。必生时有。灭卽同无。令谁受灭。若从灭有。生卽灭无。谁知生者。若从根出。寤寐二相随身开合。离斯二体。此觉知者。同于空华。毕竟无性。若从空生。自是空知。何关汝入。是故当知。意入虚妄。本非因缘非自然性。

初文眠寤忆忘。各有生住异灭四相。初眠为生。正眠为住。将寤为异。已寤为灭。初寤为生。正寤为住。劳倦为异。眠去为灭。初忆为生。正忆为住。将忘为异。忘竟为灭。初忘为生。正忘为住。欲忆为异。忆成为灭。如此生住异灭。总名颠倒。无始习气。刹那不停。如浪逐浪。后不至前。前七转识之相。类皆若此。今意知根。通则八识心王。五十一种心所。摄无不尽。别则独取第七末那。恒审思量为体相者。以当其名。兼摄第八阿赖耶识。以七八二识。不相离故。下文以思量兼了别性并举。正谓此也。人知眠寤忆忘为意劳相。而不知此意知根。卽是菩提劳相。盖此意知。别无自体。不过因于生灭妄尘。黏湛发知。知精映法。揽法成根而已。前云生住异灭。此云生灭二尘者。粗而言之。生卽摄住。灭卽摄异。细而言之。生灭二尘。各具生住异灭四相。生四相者。欲生为生。正生为住。生已为异。未生为灭。灭四相者。欲灭为生。正灭为住。灭已为异。未灭为灭也。集知居中者。圆觉所谓妄有缘气于中积聚。假名为心。此经所谓聚缘内摇也。吸撮内尘者。揽取五尘落谢影子。为独头意识所缘境也。见闻逆流者。同时意识。为见闻顺流。缘于外尘。独头意识。为见闻逆流。缘于内尘。流不及地名觉知性者。谓独头意识。但能依于意根而缘内尘。终不能反缘其根。如眼有见。不能观眼。此反缘不及之地。名为觉知性也。次文寤寐生灭二尘者。寤寐各有生灭。总称二也。令谁受灭。犹云令谁知灭。生卽灭无。犹云生卽知随灭相俱无。若从根出者。指肉团浮尘根也。肉团寤寐二相。不过随身开合。寤则如莲华开。寐则如莲华合。离斯寤寐二体。别觅觉知体性。毫不可得。云何可说是从根生。余文可知。惟其意入卽空假中。故须菩提悟之。顿入如来宝明空海。

　（壬）三明十二处性二。初总征。二别释。

　（癸）今初

复次阿难。云何十二处。本如来藏妙真如性。

处者。方隅处所。指眼耳等为内六处。指色声等为外六处。凡夫以三界依正为处。二乘以方便依正为处。菩萨以实报依正为处。佛以常寂光土依正为处。处无实法。卽空假中。故曰本藏性也。此中破妄显真惟眼色耳声。各各二法对破。余皆专破外尘。以内六处。前已破显。今意正在破外六尘故也。

　（癸）二别释六。初明色与见卽藏性。（至）六明意与法卽藏性。

　（子）今初

阿难。汝且观此祇陀树林及诸泉池。于意云何。此等为是色生眼见。眼生色相。阿难。若复眼根生色相者。见空非色。色性应销。销则显发一切都无。色相旣无。谁明空质。空亦如是。若复色尘生眼见者。观空非色。见卽销亡。亡则都无。谁明空色。是故当知。见与色空。俱无处所。卽色与见。二处虚妄。本非因缘非自然性。

