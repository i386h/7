<!-- { "loadSidebar": true } -->
佛告富楼那。譬如迷人。于一聚落。惑南为北。此迷为复因迷而有。因悟而出。富楼那言。如是迷人。亦不因迷。又不因悟。何以故。迷本无根。云何因迷。悟非生迷。云何因悟。佛言。彼之迷人。正在迷时。倏有悟人。指示令悟。富褛那。于意云何。此人纵迷。于此聚落更生迷不。不也。世尊。富楼那。十方如来。亦复如是。此迷无本。性毕竟空。昔（在迷时亦）本无迷。（但是）似有迷（情妄）觉。（今一）觉迷（则）迷（永）灭。（而）觉不生迷（矣）。亦如翳人。见空中华。翳病若除。华于空灭。忽有愚人。于彼空华所灭空地。待华更生。汝观是人为愚为慧。富楼那言。空元无华。妄见生灭。见华灭空。已是颠倒。敕令更出。斯实狂痴。云何更名如是狂人为愚为慧。佛言。如汝所解。云何问言。诸佛如来妙觉明空。何当更出山河大地。

初迷方喻。以喻妄因本空。二空华喻。以喻妄果非有。所以开其实有现行无明及山河大地之迷。意谓众生分中。尚无无明及山河大地生相。况诸佛乎。文并可知。

　（癸）二喻真智真断不重起妄

又如金矿。杂于精金。其金一纯。更不成杂。如木成灰。不重为木。诸佛如来菩提涅槃。亦复如是。

金喻菩提智德无变。灰喻涅槃断德无生。所以开其但知性德。不知修德之迷。意谓精金已经煆炼。木灰已自烧成。岂同在缠本觉而已。然本妙觉明。妙空明觉。离过绝非。言辩莫及。故须合此四喻。方可庶几。若但用前二喻。未显生佛永殊。若但用后二喻。未显生佛平等。今以后喻合前。则知六而常卽。以前喻合后。则知卽而常六。又依前二喻。不须移方灭华。但贵指迷拭翳。则知无修而修。依后二喻。虽用红炉烈火。原是本具金灰。则知修而无修矣。

　（己）二答相随性徧。以释相违性难二。初牒问。二正答。

　（庚）今初

富楼那。又汝问言。地水火风。本性圆融。周徧法界。疑水火性不相陵灭。又征虚空及诸大地。俱徧法界。不合相容。

此牒其第二从七大中所起相违性难而答之也。

　（庚）二正答二。初举喻。二法合。

　（辛）今初

富褛那。譬如虚空。体非群相。而不拒彼诸相发挥。所以者何。富楼那。彼太虚空。日照则明。云屯则暗。风摇则动。霁澄则清。气凝则浊。土积成霾。水澄成映。于意云何。如是殊方诸有为相。为因彼生。为复空有。若彼所生。富楼那。且日照时。旣是日明。十方世界。同为日色。云何空中更见圆日。若是空明。空应自照。云何中宵云雾之时。不生光耀。当知是明。非日非空。不异空日。

此中譬如虚空下。先举喻显其相容。于意云何下。次推征示其虚妄也。妙觉明心。无物可譬。权以虚空譬之。而以明暗动清浊霾映七种诸有为相。权喻七大。然不必一一分配。但总显虚空非七相。不拒七相发挥。以喻藏性非七大。不拒七大发挥而已。推征中。但推明相一种以例其余。若此明相从日而生。不藉虚空。则应十方同为日色。云何空中更见圆日。若从空生。空应自照。何待日明。若云空日共生。则此明相。那一半是空生。那一半是日生。又设使空日和合。成此全明。则日去空在。应有半明。何故全暗。故曰非日非空。然离空日。何处有明。故曰不离空日。旣此明相无生无性。当知七相皆无生无性矣。

　（辛）二法合二。初正合上喻。二重明理性。

　（壬）今初

观相元妄。无可指陈。犹邀空华结为空果。云何诘其相陵灭义。亲性元真。唯妙觉明。妙觉明心。先非水火。云何复问不相容者。（此段错简。宜在无可凭据之下。）真妙觉明。亦复如是。汝以空明。则有空现。地水火风各各发明。则各各现。若俱发明。则有俱现。云何俱现。富楼那。如一水中。现于日影。两人同观水中之日。东西各行。则各有日随二人去。一东一西。先无准的。不应难言。此日是一。云何各行。各日旣双。云何现一。宛转虚妄。无可凭据。（此下宜接观相元妄一段）

真妙觉明亦复如是者。合上太虚空喻也。空明空现。地水火风各各发明各各现者。合上日照则明。云屯则暗等喻也。俱发俱现。则非太虚之所能譬。故更巧借日影譬之。若知二人所见。各是全日。元无二日。则知水火等相。皆是全体藏性。亦无二性矣。故卽以法结示之曰。若但观七大之相。则元是虚妄。无可指陈。犹邀空华结为空果。云何诘其相陵灭义。若深观七大之性。则全体元真。只此七大惟是妙觉明心。则水本非水。火本非火。云何复问不相容者。先字训作本字。非先后之先也。倘谓性本先非水火。后来方有水火妄相。则本无今有。性相分途。其去冥谛神我邪计不远矣。慎之慎之。

　（壬）二重明理性三。初明不变随缘用。二明随缘不变体。三结责迷情。

　（癸）今初

富楼那。汝以色空相倾相夺于如来藏。而如来藏。随为色空。周徧法界。是故于中风动空澄。日明云暗。众生迷闷。背觉合尘。故发尘劳。有世间相。我以妙明不灭不生合如来藏。而如来藏唯妙觉明。圆照法界。是故于中一为无量。无量为一。小中现大。大中现小。不动道场。徧十方界。身含十方无尽虚空。于一毛端。现宝王刹。坐微尘里。转大法轮。灭尘合觉。故发真如妙觉明性。

此中文有二节。初汝以色空下。是明藏性不变之体。随九界众生心。应其所知之量。循业发现为九界七大。次我以妙明下。是明藏性不变之理。随佛界众生心应其所知之量。循业发现为佛界七大也。初文汝字。虽指满慈。意实徧指九界众生。繇其生相无明未破。色空情见未忘。故以此色空相倾相夺于如来藏。而藏性不变之体。随于染缘。以为九界色空。各各周徧法界。犹如太虚。不拒诸相发挥。是故于中。妄有风动空澄日明云暗等事也。此由九界众生迷于藏性。闷于无明。本有觉性。非背而背。虚妄尘相。无合而合。故发三惑尘劳。有实报方便同居诸世间相也。次文我字。徧摄十方三世一切诸佛。由其称本觉性。起始觉智。此智照而常寂。全修卽性。故名妙明不灭不生。以此合如来藏不变之体。而如来藏。随于净缘。唯妙觉明圆照法界。是故一亦藏性。无量亦藏性。小亦藏性。大亦藏性。道场亦藏性。十方亦藏性。身亦藏性。空亦藏性。毛端亦藏性。刹亦藏性。微尘亦藏性。法轮亦藏性。一不为少。无量非多。乃至微尘不小。法轮不大。此由如来达尘非尘。故无灭言灭。了尘卽觉。故无合说合。故发真如妙觉明性。惟有如如及如如智也。

　（癸）二明随缘不变体。上文已明如来藏性。随染净缘。具成十界。随九界心。如水成冰。随佛界心。如冰成水。今则指此冰水之性。同一湿性也。文分为三。初明随缘不变如实空义。二明随缘不变如实不空义。三明随缘不变遮照同时义。

　（子）今初

而如来藏本妙圆心。非心。非空。非地。非水。非风。非火。非眼。非耳鼻舌身意。非色。非声香味触法。非眼识界。如是乃至非意识界。非明无明。明无明尽。如是乃至非老非死。非老死尽。非苦。非集。非灭。非道。非智。非得。非檀那。（布施）非尸罗。（戒）非毗梨耶。（精进）非羼提。（忍辱）非禅那。（定）非般剌若。（智慧）非波罗蜜多。（到彼岸亦云度无极）如是乃至非怛闼阿竭。（如来）非阿罗诃。（应供）三耶三菩。（正徧知）非大涅槃。（灭度）非常。非乐。非我。非净。

此显藏性正随缘时。所有十界染净诸法。随拈一法。无不皆是圆融真谛。一切俱非。卽藏性如实空义。正随缘而常不变也。言如来藏本妙圆心者。重一圆字。为显性量。首言非心者。卽指心法。次非空乃至非波罗蜜多者。指众生法。次如是乃至等者。卽指佛法。意显心佛众生。三无差别。一非一切非也。又众生法中。非空至非意识界。是六凡法。竖三谛中。属于俗谛。非明无明至老死尽。是缘觉法。非苦至非得。是声闻法。此二属于真谛。非檀那至波罗蜜多。是菩萨法。幷后佛法。同属中谛。今一切俱非。所谓一空一切空。假中皆空。不思议大真谛也。缘觉法中言明无明者。由妄明故。便有无明。或以初一明字。指彼观因缘智亦可。非今所重。不须辨之。

　（子）二明随缘不变如实不空义

以是俱非世出世故。卽如来藏元明心妙。卽心。卽空。卽地。卽水。卽风。卽火。卽眼。卽耳鼻舌身意。卽色。卽声香味触法。卽眼识界。如是乃至卽意识界。卽明无明。明无明尽。如是乃至卽老卽死。卽老死尽。卽苦。卽集。卽灭。卽道。卽智。卽得。卽檀那。卽尸罗。卽毗梨耶。卽羼提。卽禅那。卽般剌若。卽波罗蜜多。如是乃至卽怛闼阿竭。卽阿罗诃。三耶三菩。卽大涅槃。卽常。卽乐。卽我。卽净。

此显十界染净诸法。随拈一法。无不皆是圆融俗谛。一切俱卽。卽藏性如实不空义。正随缘而常不变也。以是俱非世出世故。结上起下。非六凡。故非世。非四圣。故非出世。由其一切俱非。所以一切俱卽。故此句宜属此也。元明心妙。重一妙字。为显性具。心佛众生。一卽一切卽。又三谛俱卽。所谓一假一切假。空中皆假。不思议大俗谛也。

　（子）三明随缘不变遮照同时义

以是俱卽世出世故。卽如来藏妙明心元。离卽离非。是卽非卽。

