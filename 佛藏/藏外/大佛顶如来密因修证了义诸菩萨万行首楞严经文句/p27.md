<!-- { "loadSidebar": true } -->
此正明世界相续。不离一念无明心也。由妄为明觉。因明立所。因所彰能。能为妄觉。所为顽空。妄觉是明。顽空是昧。二法相待。法尔成摇。故有风轮执持世界。可见一切风轮。只是一念中之动相耳。空旣生摇。对动成静。故曰坚明立碍。谓于妄明之中。坚立一总碍相以与动相对也。彼世界之金宝。卽汝妄明觉体所立坚相。故有金轮保持国土。可见一切金轮。只是一念中之坚相耳。于妄心中。坚觉之宝旣成。摇明之风复出。以心中妄动之风。摩心中妄立之金。故有火光为变化性。无而忽有。有而忽无。可见一切火大。祗是一念中之动静二相所摩成耳。妄心坚觉之宝明。旣能生润。妄心变化之火光。又复上烝。故有水轮含十方界。可见一切水大。只是一念中之金火二妄所烝成耳。一念妄心。旣已全具四大。于四大中。火性常腾。水性常降。交互发生。立诸坚碍。遂有山河大地。水胜则湿为巨海。火胜则干为洲潬。大者为洲。小者为潬。然大海亦心中妄火互立。故得火光常起。洲潬亦藉心中妄水互立。故得江河常注也。若妄心中之水势甚劣。火势甚胜。则结为高山。由此山石。祗是妄心水火结成。故击则成焰。融则成水。若妄心中之土势甚劣。水势甚胜。则抽为草木。由此草木。只是妄心水土抽出。故烧还成土。绞还得水。可见地水火风。全是妄心中物。以此妄物。于妄心中交互发生。递相为种。以是因缘。妄有世界相续。除却妄心之外。安有少许实法可得耶。此虽答示迷真成妄。理不违事。而海中火起等义。卽可密释相违性之难端。至后相倾相夺。随为色空等义。又可兼释理违事之余惑。良由谛理圆彻。故使佛语巧妙若此。珍之味之。又复应知。文中似惟显示同居世界相续之相。而方便实报二种世界相续。亦不外此。以不达妄心中四大卽空。故有同居世界相续。以不达妄心中四大假名无量。故有方便世界相续。以不达妄心中四大卽中。故有实报世界相续也。此文旧以五行生尅训之。甚违经旨。经显一切惟心。乃用世间妄计为解。安得相蒙。且如山石击焰融水。于五行之说。云何会通。若以石属金。则金能生水。乌能又生于火。若以石为土。则水火皆不应生。又林烧成灰。可云火能生土。因绞成水。岂是木反生水。故知世间五行。元无实义。不应以彼而释此也。然儒宗太极两仪之说。却与此经暗合。但彼不说惟心所现。便非正因缘境。今不避繁文。试一点出。经文所称觉明空昧。卽彼所称太极。太极图中。半白半黑。黑表空昧。白表觉明也。相待生摇。风轮持世。卽彼所谓太极动而生阳。以其周行地外。计以为天也。坚明立碍。金轮持国。卽彼所谓动极复静。静而生阴。以其成形于内。计以为地也。火光为变化性者。卽彼所谓体阴用阳。离之象也。水轮含十方界者。卽彼所谓体阳用阴。坎之象也。所以先天八卦。干南坤北。离东坎西。正仿佛此惟心四大。但不达惟心。故云太极生两仪。两仪生四象耳。火腾水降等者。卽彼所谓后天八卦。水火为政。故离南坎北。以表腾降之象也。大约儒门。计风金二大为天地之体。计水火二大为天地之用。然后具生后天五行。不知太极动静。全是当人妄心动静。依此妄动妄静。妄有世界相续。岂有五行实法能相生尅哉。惟周子先悟道于东林。故作太极图说。欲人了知太极本非心外实法。只是无明迷于觉性。妄成阿赖耶识。而此无明。全体虚妄。了无自性可得。故点破云。无极而太极。谓此太极。本无所谓太极。但是从无住本。立一切法耳。后儒不达。更推无极为太极本。失旨甚矣。又孔子易传。亦云易有太极。乃密指易理为随缘不变不变随缘之藏心。特以机缘未到。不得明言。此又菩萨苦心。不可不知。

　（子）二明众生相续

复次富楼那。明妄非他。觉明为咎。所妄旣立。明理不逾。以是因缘。听不出声。见不超色。色香味触六妄成就。由是分开见觉闻知。同业相缠。合离成化。见明色发。明见想成。异见成憎。同想成爱。流爱为种。纳想为胎。交遘发生。吸引同业。故有因缘生羯罗蓝遏蒲昙等。胎卵湿化。随其所应。卵惟想生。胎因情有。湿以合感。化以离应。情想合离。更相变易。所有受业。逐其飞沈。以是因缘。众生相续。

此明众生相续。亦不离一念无明心也。故牒前文而示之曰。复次众生之明妄非他。卽是觉性起于妄明为咎。由其所妄旣立。遂使能明之理不逾。以是因缘。听不出声。见不超色。所中之色声香味触法六妄成就。由是分开妄能而为见觉闻知之六根。此卽前文所谓结暗为色。后文所谓见精映色。结色成根等也。旣有此虚妄六根。则念念执之为我。如频伽瓶。满中擎空。遂为生死轮回之本。必招胎卵湿化之形。胎卵二生。则同业相缠。湿化二生。则合离成化。且如胎生之始。由彼虚妄六根中阴之身。于有缘处。见有一点明相。所欲之色发现在前。依此明见。便成淫欲之想。男见父而憎。女见母而憎。男见母而妄想谓妻故成爱。女见父而妄想谓夫故成爱。流注此爱以为受生种子。纳彼妄想于父精母血之中而得成胎。此由男女交遘发生。吸引彼同业有缘之中阴。故有因缘。生初七日之羯罗蓝。犹如凝滑。二七日之遏蒲昙。其状如疱。三七日之蔽尸。犹如软肉。四七日之羯南。犹如坚肉。五七日之鉢罗奢佉。分开四支。名为形位。乃至十月而出胎也。如此胎卵湿化四生。随其所感业缘而随应之。卵惟想生。如雄鸣上风。雌鸣下风之类。此与七趣文中情想不同。彼以思善为想。念恶为情。此以男女爱慕为想。绸缪为情也。惟想故藉四缘生。一业。二父。三母。四暖。以羯罗蓝为初生相。因情故藉三缘生。一业。二父。三母。以遏蒲昙为胎卵渐分之相。合感故藉二缘生。一业。二湿。以蔽尸为初生相。离应故惟一缘生。所谓业力。以羯南为初生相。众生无始以来。或情变为想。想易为情。合变成离。离易为合等。更相变易。种种不同。所有受业。无不随业成报。逐其善业。则四生皆有飞举之乐。逐其恶业。则四生皆有沉坠之苦。以是因缘。众生相续。明其但是觉明为咎。更无他因也。此虽但明六凡众生相续之相。而方便实报土中三乘众生相续。亦可例知。所谓投真谛胎。投俗谛胎。投中谛胎。出见思卵壳。出尘沙卵壳。出无明卵壳。见思习润。尘沙习润。无明习润。润卽是湿。空观化。假观化。中道化。乃至界外情想合离。以理思之。

　（子）三明业果相续

富楼那。想爱同结。爱不能离。则诸世间父母子孙。相生不断。是等则以欲贪为本。贪爱同滋。贪不能止。则诸世间胎卵湿化。随力强弱。递相吞食。是等则以杀贪为本。以人食羊。羊死为人。人死为羊。如是乃至十生之类。死死生生。互来相啖。恶业俱生。穷未来际。是等则以盗贪为本。汝负我命。我还汝债。以是因缘。经百千劫。常在生死。汝爱我心。我怜汝色。以是因缘。经百千劫。常在缠缚。惟杀盗淫三为根本。以是因缘。业果相续。

此明业果相续。总不离一念妄贪也。真如不守自性。妄为明觉。最初一念贪明。已为众贪之本。由其所贪益劣。造业益恶。感果益苦。一切嗔痴慢等。皆由贪生。故独指三贪为业果根本也。十生者。于十二类生中。惟除土木金石。空散消沉。不可食故。互来相啖为盗贪者。不与而取。名之为盗。畜生何尝肯与人食。横取食之。盗莫大焉。故约互伤名杀。约互取名盗。此特举业之最重者言耳。若统论恶业。则有十恶。不止身三。又统论业果。则有善恶不动三业。招感三界有漏苦乐不动三果。故下文云。有名鬼伦。无名天趣。有无相倾。起轮回性也。又偏真业。感方便果。缘了业。感实报果通前三界业果。总是迷中妄业妄果。如水成冰。惟称性业。感寂光果。卽是悟中真业真果。如冰成水。又淫论事淫理淫。杀论事杀理杀。盗论事盗理盗。以成同居方便实报三种业果相续。可以意知。文中汝负我命我还汝债二句。互相影略。结成杀盗二贪。汝爱我心我怜汝色二句。亦互相影略。结成欲贪。余并可解。

　（壬）三结果归因

富楼那。如是三种颠倒相续。皆是觉明明了知性。因了发相。从妄见生。山河大地诸有为相。次第迁流。因此虚妄。终而复始。

前已尅示从因感果。今更结属果惟妄因。别无实法也。三种颠倒相续者。始则似有世界。乃有众生。有众生。乃有业果。后则由业果不断。故众生不断。由众生不断。故世界不断。然皆非心外有实颠倒。不过皆是觉明体中。妄生明了知性。因此妄了。发起所知妄相。从于妄有能见而生耳。此中明了知性。卽牒前妄为明觉。是业相也。因了发相。卽牒前因明立所。是境界相也。从妄见生。卽牒前生汝妄能。从此妄能生一切法。是能见相也。今之山河大地诸有为相。次第迁流。不过因此虚妄微细三相为本。遂成六粗诸相。终而复始。岂有他哉。

　（辛）二明诸佛悟妄惟真二。初领义起疑。二举喻答释。

　（壬）今初

富楼那言。若此妙觉。本妙觉明。与如来心不增不减。无状忽生山河大地诸有为相。如来今得妙空明觉。山河大地有为习漏何当复生。

此领上文众生迷真成妄之旨。而翻疑真能起妄也。故曰。若此众生所具妙觉之体。本来如此之妙。如此觉明。不假修证。与如来心不增不减。而无状忽生山河大地诸有为相。则如来今得妙空明觉。乃与众生元始一般。不识山河大地有为习漏。何时亦当无状复生耶。据此问意。有二种迷。一者不达只今众生现行无明。及所见山河大地。元非实有。二者不达生佛虽复理同。一惟性德。一有修德。故佛须以四喻而兼答之。

　（壬）二举喻答释二。初喻妄因妄果其体本真。二喻真智真断不重起妄。

　（癸）令初

