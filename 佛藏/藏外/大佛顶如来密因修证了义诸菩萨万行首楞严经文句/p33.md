<!-- { "loadSidebar": true } -->
阿难。如彼世人。聚见于眼。若令急合。暗相现前。六根黯然。头足相类。彼人以手循体外绕。彼虽不见。头足一辨。知觉是同。

上虽拈示六根互用。若事若理。皆已彰明。犹恐执迷之人。谓是由修所成。不关性具。故更举世人现量为证也。世人所有妄见。仅仅聚在眼根。设令急合。暗相现前。则他人虽在其前。六根黯然。头足相类。然使彼合眼人。以手循他人体。外绕一匝。则眼虽不见。而头足一辨。知觉是同。岂非明不循根之一证乎。古人有以夜中摸著枕子为大悲千手眼者。亦是此意。

　（申）三示以修显性

缘见因明。暗成无见。不明自发。则诸暗相永不能昬。根尘旣销。云何觉明不成圆妙。

承上指示众生知觉之性。本不藉于眼根。但彼一向缘尘之见。因于明相。故暗时便成无见。若能称性起修。发本明曜。使曜性不藉明缘而能自发。则诸暗相永不能昬。由是根尘之妄旣销。云何觉明本性。不成圆妙极果乎。正明二义竟。

　（庚）二决通疑滞二。初明因果俱常。决通初义。二明结解无二。决通次义。

　（辛）初中二。初疑问。二示答。

　（壬）今初

阿难白佛言。世尊。如佛说言。因地觉心欲求常住。要与果位名目相应。世尊。如果位中。菩提。涅槃。真如。佛性。庵摩罗识。空如来藏。大圆镜智。是七种名。称谓虽别。清静圆满。体性坚凝。如金刚王。常住不坏。若此见听。离于明暗动静通塞。毕竟无体。犹如念心。离于前尘。本无所有。云何将此毕竟断灭以为修因。欲获如来七常住果。世尊。若离明暗。见毕竟空。如无前尘。念自性灭。进退循环。微细推求。本无我心。及我心所。将谁立因。求无上觉。如来先说湛精圆常。违越诚言。终成戏论。云何如来真实语者。惟乘大慈。开我蒙悋。

智德无二障。名为菩提。断德无二死。名为涅槃。不妄名真。不异名如。不坏不变。名为佛性。分别一切而无染著。名庵摩罗识。惟一真心。更非他物。名空如来藏。洞照万法而无分别。名大圆镜智。若此见听下。因前所示迷妄偏局之相。而翻疑真性为断灭也。言此见听等六根。离明暗等六尘。毕竟无体。犹如初卷中所征念心。离于前尘本无所有。云何将此毕竟断灭为因。而求不生不灭果耶。蒙悋者。由蒙昧故执著也。余文可知。

　（壬）二示答三。初斥迷许说。二指事除疑。三会通结示。

　（癸）今初

佛告阿难。汝学多闻。未尽诸漏。心中徒知颠倒所因。真倒现前。实未能识。

但知六根全体是妄。不知全妄之中。真性不灭也。

　（癸）二指事除疑又二。初诘根尘显迷倒。二就闻性示因常。

　（子）今初

恐汝诚心。犹未信伏。吾今试将尘俗诸事。当除汝疑。卽时如来。敕罗睺罗击钟一声。问阿难言。汝今闻不。阿难大众。俱言我闻。钟歇无声。佛又问言。汝今闻不。阿难大众。俱言不闻。时罗睺罗又击一声。佛又问言。汝今闻不。阿难大众。又言俱闻。佛问阿难。汝云何闻。云何不闻。阿难大众俱白佛言。钟声若击。则我得闻。击久声销。音响双绝。则名无闻。如来又敕罗睺击钟。问阿难言。尔今声不。阿难大众。俱言有声。少选声销。佛又问言。尔今声不。阿难大众。答言无声。有顷。罗睺更来撞钟。佛又问言。尔今声不。阿难大众。俱言有声。佛问阿难。汝云何声。云何无声。阿难大众俱白佛言。钟声若击。则名有声。击久声销。音响双绝。则名无声。佛语阿难及诸大众。汝今云何自语矫乱。大众阿难俱时问佛。我今云何名为矫乱。佛言。我问汝闻。汝则言闻。又问汝声。汝则言声。惟闻与声。报答无定。如是云何不名矫乱。

初答无闻为非。次答无声为是。文并可知。

　（子）二就闻性示因常

阿难。声销无响。（之时）汝（便妄）说无闻。若实无闻。（则）闻性自灭。同于枯本。钟声更击。汝云何知。（当知）知有知无。自是声尘（之）或无或有。（耳）岂彼闻性为汝有无。（哉设使）闻实云无。（则）谁（为）知无者。是故阿难。声（尘）于闻（性）中自有生灭。非为汝闻（此）声（之）生（闻此）声（之）灭。（而）令汝闻性（便）为有为无。（也）汝尚颠倒。惑声为闻。何怪昬迷。以常为断。终不应言离诸动静闭塞开通。说闻（毕竟）无性。（且）如（世间）重睡（之）人。眠熟牀枕。其家有人。于彼睡时捣练舂米。其人梦中闻舂捣声。别作他物。或为击鼓。或为撞钟。卽于梦时。自怪其钟为木石响。于时忽寤。遄知杵音。自告家人。我正梦时。惑此舂音。将为鼓响。阿难。是人梦中。岂忆（声尘之）静摇（耳根之）开闭通塞。（但）其形虽寐。（而）闻性（决定）不昬。（以此为证则知）纵汝形销。命光迁谢。此性云何为汝销灭。

此正就虚妄根尘中。点出不生灭性以为真正修因也。正取能闻舂捣之性。不取惑为钟鼓之情。以惑为钟鼓。是独头意识颠倒相故。

　（癸）三会通结示又二。初明迷故常卽无常。二明悟故无常卽常。

　（子）今初

以诸众生。从无始来。循诸色声。逐念流转。曾不开悟性净妙常。不循所常。逐诸生灭。由是生生杂染流转。

　（子）二明悟故无常卽常

若弃生灭守于真常。常光现前。根尘识心应时销落。想相为尘。识情为垢。二俱远离。则汝法眼应时清明。云何不成无上知觉。

弃生灭者。弃其于真常中妄见生灭之情见也。守真常者。守其卽生灭中本自真常之性体也。想相为尘。元无实尘。识情为垢。元无实垢。今能了达。则当下远离。而法眼自清明矣。

大佛顶如来密因修证了义诸菩萨万行首楞严经卷第四文句




大佛顶如来密因修证了义诸菩萨万行首楞严经卷第五文句

唐天竺沙门般剌密谛译经

明菩萨沙弥古吴智旭文句

菩萨比丘温陵道昉参订

　（辛）二明结解无二决通次义二。初正明结解无二。二兼显六解一亡。

　（壬）初中二。初疑请。二开示。

　（癸）今初

阿难白佛言。世尊。如来虽说第二义门。今观世间解结之人。若不知其所结之元。我信是人终不能解。世尊。我及会中有学声闻。亦复如是。从无始际。与诸无明俱灭俱生。虽得如是多闻善根。名为出家。犹隔日疟。惟愿大慈。哀愍沦溺。今日身心。云何是结。从何名解。亦令未来苦难众生。得免轮回。不落三有。作是语已。普及大众。五体投地。雨泪翘诚。伫佛如来无上开示。

上文所示六根生起之由。不惟结相宛然。亦且结元斯在。但由阿难俱生惑覆。不达六根卽是结元。故重致此请也。犹隔日疟者。须陀洹人。见惑已断。思惑未除。入无漏观。便如健人。出观之时。习染仍在故也。

　（癸）二开示二。初现瑞。二正说。

　（子）今初。

尔时世尊。怜愍阿难。及诸会中诸有学者。亦为未来一切众生。为出世因。作将来眼。以阎浮檀紫金光手。摩阿难顶。卽时十方普佛世界。六种震动。微尘如来住世界者。各有宝光从其顶出。其光同时于彼世界。来祗陀林。灌如来顶。是诸大众。得未曾有。

摩阿难顶者。欲就阿难现在身中。显出无上大佛顶法也。十方如来放顶光同灌佛顶者。显阿难所具大佛顶法。卽一切佛所证顶法。更无差别也。

　（子）二正说二。初诸佛同宣。二释迦亲说。

　（丑）今初。

于是阿难及诸大众。俱闻十方微尘如来。异口同音告阿难言。善哉。阿难。汝欲识知俱生无明。使汝轮转生死结根。唯汝六根。更无他物。汝复欲知无上菩提。令汝速证安乐解脱寂静妙常。亦汝六根。更非他物。

此由阿难别索结元。故直指六根为生死结根。更非他物也。惟其卽是生死结根。所以卽是菩提常乐。譬如全水成冰。所以全冰是水。又如全巾成结。所以全结是巾耳。又复应知。此经为阿难辈。一类当机。积劫多闻。不能卽于闻中荐取。翻咎多闻为失。故选观音耳根圆通以对治之。观音亦是从闻思修入三摩地者。何尝废闻。只不循声流转耳。旣借根性以显圆通。则以根为法界。故曰惟汝六根。更非他物。若寻常言万法惟识。则又可云惟汝六识。更非他物。或惟汝八识。更非他物。谓随八识流转。随四智成道。总无二体故也。又约惟色惟香等义。亦可云惟此六尘。更非他物。以贪爱则种种生恼。不著则本自太平故也。又言根卽摄尘识。言识卽摄根尘。言尘卽摄根识。以三法互为缘起。不相离故。以三皆同源。三皆无性故。故曰。十方如来。于十八界。一一修行。皆得圆满无上菩提。于其中间。亦无优劣。故天台于三科中。简去界入。于五阴中。简前四阴。于识阴中。复简余七。但观现前六识一念。名为灸病得穴。今经于三科中。简去尘识。于六根中。简去五根。但以耳根为所观境。亦可云灸病得穴。乃至陈那等六人。各以一尘为所观境。卽尘尘罔非真穴。灸之皆可立愈。然则十八界七大。皆穴也。审得何病。应灸何穴。得其穴。则病愈。不得其穴。则病莫能愈。不可谓此是穴。彼非穴也。故二十五圣各说圆通之后。世尊从其五体同放宝光。远灌佛菩萨顶。彼诸如来。亦于五体同放宝光。来灌佛及众会之顶。岂非显于通身是穴。通身皆可起病。二十五门无非大佛顶法也哉。

　（丑）二释迦亲说二。初疑问。二答释。

　（寅）今初。

阿难虽闻如是法音。心犹未明。稽首白佛。云何令我生死轮回。安乐妙常。同是六根。更非他物。

意谓根尘识三。称十八界。迷则皆为生死。悟则皆如来藏。何故十方如来。但言生死安乐惟六根耶。

　（寅）二答释二。初长文。二偈颂。

　（卯）今初。

佛告阿难。根尘同源。缚脱无二。识性虚妄。犹如空华。阿难。由尘发知。因根有相。相见无性。同于交芦。是故汝今知见立知。卽无明本。知见无见。斯卽涅槃无漏真净。云何是中更容他物。

