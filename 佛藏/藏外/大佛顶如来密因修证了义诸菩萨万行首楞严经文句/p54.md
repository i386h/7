<!-- { "loadSidebar": true } -->
（辛）二明十行

阿难。是善男子。成佛子已。具足无量如来妙德。十方随顺。名欢喜行。善能利益一切众生。名饶益行。自觉觉他得无违拒。名无嗔恨行。种类出生。穷未来际。三世平等。十方通达。名无尽行。一切合同。种种法门得无差误。名离痴乱行。则于同中显现群异。一一异相各各见同。名善现行。如是乃至十方虚空满足微尘。一一尘中现十方界。现尘现界。不相留碍。名无著行。种种现前。咸是第一波罗密多。名尊重行。如是圆融能成十方诸佛轨则。名善法行。一一皆是清净无漏。一真无为。性本然故。名真实行。

此圆十行。又成十番智断。又令三德十倍增明。卽是一行一切行。于念念中具足佛行功德也。成佛子已一句。牒上灌顶住而言之。十方随顺。是自觉圆成。故名欢喜。利益一切。是善能觉他。故名饶益。初则自觉为正。觉他为傍。次则觉他为正。自觉为傍。未免分于自他。犹是法中微细违逆。旣有违拒。便名嗔恨。今二觉无违。嗔恨何有。由其二觉无违。故拈一自觉之行。出生一切自觉觉他法门。拈一觉他之行。亦复出生一切自觉觉他法门。是名种类出生。竖穷横徧也。从体起用。旣行行无尽。会用归体。则法法无差。故云一切合同而无痴乱也。全体起用。故于同中显现群异。全用卽体。故一一异各各见同。名善现行也。十方虚空满足微尘。卽是同中现异之极致。一一尘中现十方界。卽是异相见同之极致。界旣现尘。尘复现界。尘尘界界。重重无尽。犹如帝网。不可思议。名无著行也。束一切事理一切体用。总是一谛。无有微尘许法。而非全体第一波罗密多。名尊重行。第一波罗密多。卽是一切诸法。一切诸法。卽是第一波罗密多。斯则权实不二。故成十方诸佛轨则。名善法行。若权若实。咸不思议。随缘不变。则无权非实。不变随缘。则无实非权。故云一一皆是清净无漏。一真无为性本然故。名真实行也。此十行位。亦可云理卽佛行。乃至究竟佛行。今但约分证言之。复有横竖二义。竖则行行转深。横则一心圆具十种妙行。亦可云卽真卽中之俗谛现前也。又欢喜是圆施行。饶益是圆戒行。无嗔恨是圆忍行。无尽是圆进行。离痴乱是圆定行。善现是圆慧行。无著是圆方便行。尊重是圆愿行。善法是圆力行。真实是圆智行。然十行皆不思议。迥与历别十度不同。

（辛）三明十向又二。初正明十向。二别明加行。

（壬）今初。

阿难。是善男子。满足神通。成佛事已。纯洁精真。远诸留患。当度众生。灭诸度相。回无为心。向涅槃路。名救护一切众生。离众生相回向。坏其可坏。远离诸离。名不坏回向。本觉湛然。觉齐佛觉。名等一切佛回向。精真发明。地如佛地。名至一切处回向。世界如来。互相涉入。得无挂碍。名无尽功德藏回向。于同佛地。地中各各生清净因。依因发挥。取涅槃道。名随顺平等善根回向。真根旣成。十方众生皆我本性。性圆成就。不失众生。名随顺等观一切众生回向。卽一切法。离一切相。唯卽与离。二无所著。名真如相回向。真得所如。十方无碍。名无缚解脱回向。性德圆成。法界量灭。名法界无量回向。

此圆十向。更成十番智断。更令三德十倍增明。卽是于念念中。具足三种回向。所谓回自向他。回因向果。回事向理也。满足神通二句。牒前十行言之。无间名纯。无染名洁。无杂名精。无伪名真。生死是凡夫留患。涅槃是二乘留患。今由十住与佛同体。了知生死卽涅槃。不住生死。由十行与佛同用。了知涅槃卽生死。不住涅槃。故能远诸留患也。不住涅槃。故念念当度众生。不住生死。故了知实无众生可度。而灭诸度相。由其度众生故。所以不证无为。名曰回无为心。由其无度相故。所以不染生死。名曰向涅槃路。是称救护一切众生。离众生相回向也。生死涅槃。皆是可坏之相。故皆坏之。离俗离真。皆是妄离之心。故皆远之。从此中道不坏之性常得现前。名不坏回向也。本觉之理。湛然现前。则始觉之智。齐于佛觉。故名等一切佛回向。始觉精真旣已发明。则本觉理地。如于佛地。故名至一切处回向。地为世界。觉为如来。世界是理。如来是智。理智融彻。互相涉入。得无挂碍。故名无尽功德藏回向。证此无尽功德之藏。则与佛地浑同。于此浑同佛地之中。又各各生起清净万行真因。依此真因发挥。而取涅槃究竟真道。故名随顺平等善根回向。谓一切所作若大若小诸善。由随顺法性故。皆得广大如法界。究竟如虚空。平等无异。咸趣萨婆若也。真实善根旣成。了知十方众生皆我本性。我之心性。徧能含育一切众生。一切众生心性。亦复如是互含互育。不谓我性独圆。他性不尔。故名随顺等观一切众生回向。卽一切法。犹前文所谓元明心妙十界俱卽。离一切相。犹前文所谓本妙圆心十界俱非。唯卽与离二无所著。犹前文所谓妙明心元离卽离非是卽非卽。此则彻悟真如妙性。名真如相回向。旣已真得所如。则十方世界。无非真如体相。更何障碍。故名无缚解脱回向。性具之三德圆成。法界之数量销灭。名法界无量回向。此十回向。亦可云理卽回向。乃至究竟回向。今但约分证言之。亦可云修于卽真卽俗之中谛以登佛地也。

（壬）二别明加行

阿难。是善男子。尽是清净四十一心。次成四种妙圆加行。卽以佛觉用为己心。若出未出。犹如钻火欲然其木。名为暖地。又以己心成佛所履。若依非依。如登高山。身入虚空。下有微碍。名为顶地。心佛二同。善得中道。如忍事人。非怀非出。名为忍地。数量销灭。迷觉中道二无所目。名世第一地。

四十一心者。指前干慧及信住行向也。妙圆加行者。妙则不可思议。圆则非小非偏。亦非渐次。正显虽借藏教之名。不同藏教之义也。夫入道要门。必由加行。统而言之。名字位中。由加行故。得登五品观行位中。由加行故。得净六根。十信位中。由加行故。得入初住。乃至等觉位中。由加行故。得成妙觉。今独于第十回向心中。开出四加行者。为显地法尊胜故耳。一暖地者。卽以初欢喜地之佛觉。用为十向始觉之己心。初地觉性。全在十向无明心中。譬如火在木中。今以十向始觉。钻于障初地之无明。求出初地本觉智火。此火欲出而未出。无明之木未然而将然。故喻如钻火欲然其木。暖相先现。名暖地也。次顶地者。又卽以十向始觉之己心。成于初地佛觉之所履。初地所证涅槃。犹如虚空。回超十向变易生死之山。今下有微碍。故云若依。身入虚空。故云非依。此则十向位中一分变易生死。将脱而未脱。初地位中所显虚空涅槃。未证而卽证。名顶地也。三忍地者。牒前佛觉用为己心。是佛与心同。己心成佛所履。是心与佛同。心佛旣其二同。则已善得中道。胸中了了。非复怀疑。惟独自知。非有出说。故如忍事之人。非怀非出。名为忍地。此以初地菩提涅槃。喻如所忍之事也。四世第一地者。初暖地中。用佛觉为己心。尚存己心数量。二顶地中。以己心成佛履。尚存佛履数量。此二皆是迷中道之数量。三忍地中。心佛二同。尚存二同数量。乃是觉中道之数量。今则不但无迷。亦且无觉。始本冥合。始本俱忘。故名世第一地也。盖称性真修。虽复极圆极顿。一念便能该因彻果。而于一念之中。法尔亦具此四加行。卽此四种加行。说虽次第。行在一时。所以名为妙圆也。

（辛）四明十地

阿难。是善男子。于大菩提善得通达。觉通如来。尽佛境界。名欢喜地。异性入同。同性亦灭。名离垢地。净极明生。名发光地。明极觉满。名焰慧地。一切同异所不能至。名难胜地。无为真如性净明露。名现前地。尽真如际。名远行地。一真如心。名不动地。发真如用。名善慧地。阿难。是诸菩萨。从此已往。修习毕功。功德圆满。亦目此地名修习位。慈阴妙云覆涅槃海。名法云地。

此圆十地。更成十番智断。更令三德十倍增明。犹如大地荷负一切。普入三世诸佛智地。不思议一境三谛任运现前。故名为地也。旣从十向后心。善成四种妙圆加行。则一分障初地之无明。豁尔顿破。故于大菩提性。善得通达。能觉之菩提智德。全与佛同。名为觉通如来。所觉之涅槃断德。全与佛同。名为尽佛境界。如三世诸佛所应得者。我已得之。如一切众生所本具者。我已证之。是故庆己庆人。名欢喜地也。地前虽断无明至三十品。犹是贤圣。未是圣贤。名异生性。登欢喜地。与佛体同。名同生性。然而对异说同。异固是垢。同亦是垢。今泯绝异同。名离垢地也。问曰。七护法心。卽云十方如来气分交接。四生贵住。卽云入如来种。今至初地。何又云异性入同。若初地方名同性。验知十向尚为异性。仍是别教三贤十圣之义。如何可说惟圆位耶。答曰。圆位妙义。不出六卽。六而常卽。故与别教三贤之位不同。卽而常六。故不妨展转说于同异。当知七心气分交接。是相似气分也。四住入如来种。是分真种也。今云异性入同。是从分证同性。邻于究竟同性也。盖十住与佛同住。十行与佛同行。十向与佛同向。十地与佛同地。所以法华经中。名此四十圣位为开示悟入佛之知见。虽复同在分证位中。不妨仍有浅深之别。开异于示。示异于悟。悟异于入。今以悟佛知见之异性。入于入佛知见之同性耳。离垢则净。净极则明自生。故名发光。发光卽明。明极则觉目满。故名焰慧。觉满能照不思议理。旣照不思议理。亦照不思议事。照理而又照事。故一切同性出世之智所不能至。照事而又照理。故一切异性世间之智所不能至。至。及也。盖离垢地。但能泯绝同异。此乃会通同异。故世出世智皆不能及。名难胜地也。若事若理。当体皆是无为真如。性本清净。今已昭明显露。名现前地。法法旣皆真如。则便穷尽真如边际。名远行地。真如边际。横徧竖穷。统惟一心。安有出入。故名不动。旣证真如不动全体。必发真如随缘大用。故名善慧。善慧者。权实二智皆善也。前从初住至此。虽则皆是无功用道。仍是称性所起修习之功。从此以往。幷其无功用之修习。亦已毕功。而大智大悲。功德俱已圆满。故亦目此九地名为修习位也。若第十地。则无复自利。纯是利他。故惟以慈阴妙云。覆于众生本有涅槃性海。而任运拔苦与乐。名之为法云地。此十地位。亦可云理卽佛地。乃至究竟佛地。今但约分证言之。复有横竖二义。竖则地地深入。横则一地一切地。一切地一地。譬如十大山王。同依大地。如是菩萨十种智地。惟一佛地也。

（辛）五明等觉

如来逆流。如是菩萨顺行而至。觉际入交。名为等觉。

