<!-- { "loadSidebar": true } -->
阿难。譬如有人。以清净目。观晴明空。唯一晴虚。迥无所有。其人无故。不动目睛。瞪以发劳。则于虚空别见狂华。复有一切狂乱非相。色阴当知亦复如是。阿难。是诸狂华。非从空来。非从目出。如是阿难。若空来者。旣从空来。还从空入。若有出入。卽非虚空。空若非空。自不容其华相起灭。如阿难体。不容（更有一个）阿难。（于中起灭）若目出者。旣从目出。还从目入。卽此华性从目出故。当合有见。若有见者。去旣（为）华（于）空。旋合（自）见（其）眼。若无见者。出旣翳（于虚）空。旋当（自）翳（其）眼。又见华时。（华已出去）目应无翳。（当号清明）云何（及以见）晴空（者）号清明眼。是故当知。色阴虚妄。本非因缘非自然性。

此五阴文。一一皆有四节。从初至亦复如是。是举因缘生法。卽总示中所称一切浮尘诸幻化相也。次是诸狂华至号清明眼。是明因缘卽空。卽总示中所谓当处出生。随处灭尽。性真常中。求于去来迷悟生死了无所得也。三是故当知色阴虚妄一句。是明因缘假名。卽总示中所谓因缘和合。虚妄有生。因缘别离。虚妄名灭。幻妄称相也。四本非因缘非自然性一句。是明因缘卽中。卽总示中所谓其性真为妙觉明体。本如来藏常住妙明不动周圆妙真如性也。初文中。清净目。喻本觉真智。晴明空。喻真如妙理。唯一晴虚迥无所有。喻寂光真境。其人无故不动目睛瞪以发劳。喻真如无始觉力。不守自性。不觉念起而有无明。则于虚空别见狂华。复有一切狂乱非相。喻寂光真境之中。妄见果报方便同居三土依正色法。故结合云。色阴当知亦复如是。形质可缘。名之为色。共十一法。卽外六尘及内五根。依此虚妄色法生灭分位差别。便有国土劫数正报寿命种种延促不同。总名劫浊。此以九法界中佛界真善妙色。喻妙晴虚。十世古今。始终不离当念。乃超劫浊。以佛法界中九界生死幻色。喻于空华。微尘劫数修短之相宛然。总名劫浊也。次文者。就喻简责无性。显其卽空。若法说者。应云九界妄色。非真如出。非正智生。若如出者。旣从如出。还从如入。若有出入。卽非真如。如若非如。自不容其色相起灭。如阿难体。不容阿难。若智出者。旣从智出。还从智入。卽此色性从智出故。当合有知。若有知者。去旣为色于如。旋合自知其智。若无知者。出旣障于真如。旋当自障其智。又见色时。智应无障。云何寂光名为种智。第三文。点示十法界色。总属假名。以华喻九界妄色。迷空为华。华无生相。以空喻佛界真色。华灭空生。空无生相。故皆是虚妄也。第四文。非因缘非自然性者。直指如来藏性。随缘不变。故非因缘。不变随缘。故非自然。今十界色阴。皆本卽是非因缘非自然之如来藏性也。下皆准知。

　（子）二明受阴卽藏性

阿难。譬如有人。手足晏安。百骸调适。忽如忘生。性无违顺。其人无故。以二手掌于空相摩。于二手中。妄生涩滑冷热诸相。受阴当知亦复如是。阿难。是诸幻触。不从空来。不从掌出。如是阿难。若空来者。旣能触掌。何不触身。不应虚空选择来触。若从掌出。应非待合。又掌出故。合则掌知。离则触入。臂腕骨髓。应亦觉知入时踪迹。必有觉心知出知入。自有一物身中往来。何待合知。要名为触。是故当知。受阴虚妄。本非因缘非自然性。

初文聊举手掌相摩一种触受。以例九界触缘生受。同此虚妄也。据法相宗。受是徧行五心所之一种。领纳顺违俱非境相为性。起爱为业。徧与八识心王相应。若约六根领纳六尘。则有六受。一一各有苦受。乐受。及不苦不乐受。成十八受。凡夫领纳同居六尘。二乘领纳方便六尘。菩萨领纳果报六尘。总是因缘生法。依此虚妄受阴。便有见浊。盖所受是尘。能受是托根之心。不了六受用根。本如来藏。所以凡夫起有我见。二乘起无我见。权教菩萨起亦我亦无我见。非我非无我见。总名见浊也。此文本是举例。不是举喻。若欲作喻释者。则以性无违顺。喻九界中佛界正受。以涩滑冷热。喻佛界中九界幻受。涩喻三涂苦受。滑喻人天乐受。冷喻二乘枯受。热喻菩萨荣受也。次文显受卽空。但破幻触无性者。触尚不可得。安得有受。言何待合知要名为触者。要字。训作方字。谓旣有一物身中往来。则何待掌合有知之时。方名为触耶。余并可知。

　（子）三明想阴卽藏性

阿难。譬如有人。谈说酢梅。口中水出。思蹋悬崖。足心酸涩。想阴当知亦复如是。阿难。如是酢说。不从梅生。非从口入。如是阿难。若梅生者。梅合自谈。何待人说。若从口入。自合口闻。何须待耳。若独耳闻。此水何不耳中而出。想蹋悬崖。与说相类。是故当知。想阴虚妄。本非因缘非自然性。

此亦聊举梅崖二境界想。以例十法界皆从想生也。想亦徧行五心所之一种。于境取像为性。施设种种名言为业。若约六识取六尘境。则有六想。一一各有善恶无记三想。成十八想。凡夫于三界六尘起贪嗔痴。名恶。无贪嗔痴。名善。非善非恶。名无记。二乘沈空名恶。出假名善。菩萨分别二谛名恶。了达中谛名善。此等诸想。总无实境界性。惟是妄想以为因缘。更非异因。依此虚妄想阴。成烦恼浊。盖凡夫不了三界惟想。故生染著。有见思烦恼。二乘不了涅槃生死惟想。故生取舍。有尘沙烦恼。菩萨不了十界惟想。故缘理断九。有无明烦恼。总名烦恼浊也。若妄计想外有境。便于佛法界中成九界妄想。如本无酢梅。口水妄出。若了达境惟是想。便于九法界中显佛界真想。如知崖本无。酸涩何有。故曰诸佛正徧知海。从心想生。次文中想蹋悬崖与说相类者。当云。如是思蹋。非悬崖来。非足心入。若从崖来。崖合自思。何待人思。若从足入。足合自思。何待心想。若独心想。何故并足亦觉酸涩。余可知。

　（子）四明行阴卽藏性

阿难。譬如暴流。波浪相续。前际后际。不相逾越。行阴当知亦复如是。阿难。如是流性。不因空生。不因水有。亦非水性。非离空水。如是阿难。若因空生。则诸十方无尽虚空。成无尽流。世界自然俱受沦溺。若因水有。则此暴流性应非（卽是）水。（能）有（及）所有（之二）相。今应现在。若卽水性。则澄清时。应非水体。若离空水。空非有外。水外无流。是故当知。行阴虚妄。本非因缘非自然性。

此以流喻诸行。明其念念迁灭。后不至前。如波逐波。了不相及也。行以迁流造作为义。造作名有为相。有为之相。法尔迁流。统而言之。惟除六无为法。余一切假实色心。总名诸行。别而言之。色法十一。另属色阴。受心所法。另属受阴。想心所法。另属想阴。心王有八。另属识阴。其余四十九心所法。及二十四种不相应行。皆属行阴。于此诸法之中。取思心所为其首领。思亦徧行五心所之一种。令心造作为性。于善不善品等役心为业。谓能取境正因等相。驱役自心令造善等。若约六识。则有六思。一一各有善恶无记。成十八思。凡夫取三界境。造有漏业。二乘取偏空境。造无漏业。菩萨取出假境。造亦漏亦无漏业。亦复取中道境。造非漏非无漏业。此等诸思。总如暴流。依此虚妄行阴。成众生浊。盖繇造有漏业。名六凡众生。造无漏业。名二乘众生。造亦漏亦无漏业。名大道心成就众生。造非漏非无漏业。名无上众生。无上众生。可名非浊。余皆众生浊也。若不达流无实性。则佛法界。便成九界。所谓法身流转。名曰众生。如水涌成波。若了达水外无流。则九法界。便是佛界。所谓但离妄缘。卽如如佛。如波澄成水也。次文空喻真如。水喻藏识。若法说者。应云。如是行阴。不因真如而生。不因藏识而有。亦非卽藏识性。非离真如藏识。如是阿难。若行阴因真如生。则无尽真如。成无尽妄行诸佛如来。亦被行阴之所迁流。若行阴因藏识有。则此行阴性非卽是藏识。能有所有二相。今应现在。若行阴卽藏识性。则彼入灭受想定。证择灭无为者。转识旣不现行。反应非藏识体。若行阴离于真如藏识。则真如无外。藏识海外决无转识波浪。余文可知。

　（子）五明识阴卽藏性

阿难。譬如有人。取频伽瓶。塞其两孔。满中擎空。千里远行。用饷他国。识阴当知亦复如是。阿难。如是虚空。非彼方来。非此方入。如是阿难。若彼方来。则彼瓶中旣贮空去。于本瓶。地应少虚空。若此方入。开孔倒瓶。应见空出。是故当知。识阴虚妄。本非因缘非自然性。

此以频伽瓶喻生死妄色。卽第八识所执之亲相分。胜义诸根是也。塞其两孔者。喻我法二执。障于二空真如之理。满中擎空者。此空本与十方空性无二无别。喻生死妄色中。并无实我实法。唯是如虚空之识性。与十方佛之识性。亦本无二无别。千里远行用饷他国者。喻执此虚妄色法。往来六道舍生受生。乃至法执未忘。出同居国。入方便国。出方便国。入果报国等。识阴当知。亦复如是者。举法合喻也。以要言之。眼识之性。妙觉湛然。徧周法界。耳识乃至意识。亦复如是。众生洞视不过分寸。只因于生死妄色上。我执炽然。致令空性无端成隔。如最小瓶。那律仅观大千。菩萨见百千界。亦因于九界妄色上。法执未忘。致令微尘刹海。不能圆照。如以百千世界为一大瓶。惟佛了知性色真空。性空真色。瓶卽太虚。太虚卽瓶。故得竖穷横徧。一念普观。今以佛法界中九界妄识。如空中瓶相。九法界中佛界真识。如瓶中空性。依此虚妄识阴。成于命浊。惟佛寿命等于虚空。可名非浊也。第二文中。彼方此方。兼喻横竖二义。喻横义者。彼方喻前阴。此方喻后阴。瓶有往来。空无出入。正显幻色有往来。识性无摇动也。喻竖羲者。彼方喻同居土。此方喻方便土。彼方喻方便土。此方喻果报土。于本瓶地虚空不少者。正所谓无量众生出生死界。而生死界不减。开孔倒瓶不见空出者。正所谓无量众生入涅槃界。而涅槃界不增。若知生死界不减。涅槃界不增。则三土无非常寂光土。而法身寿命。方为无量之无量矣。余文可知。

大佛顶如来密因修证了义诸菩萨万行首楞严经卷第二文句




大佛顶如来密因修证了义诸菩萨万行首楞严经卷第三文句

唐天竺沙门般剌密谛译经

明菩萨沙弥古吴智旭文句

菩萨比丘温陵道昉参订

　（壬）二明六入性二。初总征。二别释。

　（癸）今初

复次阿难。云何六入。本如来藏妙真如性。

