<!-- { "loadSidebar": true } -->
（己）二正明二。初略示应持。二广显仪轨。

（庚）初中二。初略劝诵持显益。二略示道场方法。

（辛）初又二。初劝持。二显益。

（壬）今初。

若有宿习不能灭除。汝教是人一心诵我佛顶光明摩诃萨怛多般怛罗无上神咒。斯是如来无见顶相无为心佛。从顶发辉。坐宝莲华。所说心咒。

夫木义戒力。固能防御外魔。至若宿习偏强。必须神咒冥涤也。摩诃萨怛多般怛罗。此云大白伞葢。体无对待曰大。相绝尘染曰白。用覆一切曰伞葢。又三皆绝待。故体相用称为三大。亦复三皆白净。三皆覆物。卽大佛顶三德秘藏之异名耳。五会神咒。乃是密诠此妙心者。故名心咒。亦名咒心。

（壬）二显益

且汝宿世。与摩登伽历劫因缘。恩爱习气。非是一生及与一劫。我一宣扬。爱心永脱。（先证那含。乃至于今）成阿罗汉。彼尚淫女。无心修行。神力冥资。速证无学。云何（犹言何况）汝等在会声闻。（本欲）求最上乘。（而）决定成佛（者）。譬如以尘扬于顺风。有何难险。

幽溪云。登伽习厚。比丘习薄。登伽下贱。声闻尊贵。登伽无心修行。汝等求最上乘。登伽是邪定聚。汝等决定成佛是正定聚。吴兴云。尘譬宿习。风如神咒。

（辛）二略示道场方法二。初方便。二正修。

（壬）今初。

若有末世欲坐道场。先持比丘清净禁戒。要当选择戒清净者第一沙门以为其师。若其不遇真清净僧。汝戒律仪必不成就。戒成已后。著新净衣。然香闲居。诵此心佛所说神咒一百八徧。

沙门。此云勤息。第一沙门。如律中所谓满足十夏。具足十德者是也。不惟师必第一沙门。亦且僧必真实清净。故知三师七证或是边地五人。断断不可不选择也。幽溪云。今文方便。准止观二十五种方便。亦复大同。先持比丘清净禁戒。卽持戒清净。著新净衣。卽衣食具足。闲居。卽闲居静处及息缘务。第一沙门为师。卽近善知识。前文心尚不缘色香味触。卽诃五欲。后文心灭贪淫三七不寐等。卽弃五葢。端坐安居。必调五事。坐禅之时。必行五法也。真际云。诵咒百八。表灭百八烦恼。

（壬）二正修

然后结界建立道场。求于十方现住国土无上如来。放大悲光来灌其顶。阿难。如是末世清净比丘。若比丘尼。白衣檀越。心灭贪淫。持佛净戒。于道场中发菩萨愿。出入澡浴。六时行道。如是不寐经三七日。我自现身至其人前。摩顶安慰。令其开悟。

结界。卽指下文坛法。准诸密部。将欲修行。择日立坛。修行旣毕。卽须灭却坛相。不得留至明相出时。葢方圆丈六为八角坛。旣不言高筑几许。应同密部画地为之。修此三昧。通于四众。白衣檀越。卽指清信士女。然入坛之法。必须各自为类。万无僧俗交参。男女混杂之理。或优婆塞。可许随比丘众。优婆夷。可许随比丘尼。仍须退列末位。断断不可充十僧数。以下文云十比丘故。佛自现身摩顶。正应行人所求。故非魔事。然须但念唯心。不得心外取境。

（庚）二广显仪轨二。初正示道场轨则。二重宣佛顶神咒。

（辛）初中二。初请问。二示答。

（壬）今初。

阿难白佛言。世尊。我蒙如来无上悲诲。心已开悟。自知（依此耳根圆通）修证。无学（之）道（可）成。（若夫）末法修行。（必须）建立道场。（未审）云何结界。合佛世尊清净轨则。

（壬）二示答二。初别示。二总结。

（癸）初中二。初明坛法。二明修法。

（子）初又二。初立坛方法。二供养方法。

（丑）今初。

佛告阿难。若末世人愿立道场。先取雪山大力白牛。食其山中肥腻香草。此牛唯饮雪山清水。其粪微细。可取其粪和合旃檀以泥其地。若非雪山。其牛臭秽。不堪涂地。别于平原穿去地皮五尺以下。取其黄土。和上旃檀。沉水。苏合。薰陆。郁金。白胶。青木。零陵。甘松。及鸡舌香。以此十种细罗为粉。合土成泥以涂场地。方圆丈六为八角坛。

此之坛法。有事有理。事相则如文可知。理致则法有所表。若不知其所表法门。则事相徒施。何以触境成于妙观。然从来诸疏各申其说。虽亦各有所见。而与经文前后宗旨。未甚符合。今不暇辩。姑以私意别为一释。俟高明者之自择焉。雪山者。表法性理也。大力白牛者。表本觉智也。山中肥腻香草及清水。表性体中本具缘因诸功德也。其粪微细。表性具三因所起妙修也。旃檀。表性具无作妙戒也。泥地。表真因也。若非雪山其牛臭秽不堪涂地者。表生灭为本修因。不能圆成果地修证也。平原者。表平常六受用根也。穿地五尺以下。表破五阴也。黄土者。表六根门头中道佛性也。和上旃檀等者。表具足受持十种戒法。所谓不缺戒。不破戒。不穿戒。不杂戒。随道戒。无著戒。智所赞戒。自在戒。随定戒。具足戒也。十种细罗为粉者。表十种戒互摄互融。非有方隅次第也。合土成泥者。表戒乘俱修也。以涂场地者。表因地心也。方圆丈六等者。表八正道摄于八邪也。八角则方而复圆。圆而复方。表事理不二。权实同归也。葢上根之人。但不随分别三种相续。三缘断故。三因不生。狂性自歇。歇卽菩提。喻如以白牛粪和旃檀也。倘未能直下歇狂。须知修行二决定义。就六根门头。破五阴浑浊。得元明觉无生灭性为因地心。以戒互严。方成妙因。喻如黄土和十香也。

（丑）二供养方法又二。初坛中供物。二坛外庄严。

（寅）今初。

坛心置一金银铜木所造莲华。华中安鉢。鉢中先盛八月露水。水中随安所有华叶。取八圆镜各安其方。围绕华鉢。镜外建立十六莲华。十六香炉。间华铺设庄严。香炉纯烧沉水。无令见火。取白牛乳置十六器。乳为煎饼。幷诸砂糖。油饼。乳糜。苏合。蜜姜。纯酥。纯蜜。于莲华外。各各十六。围绕华外。以奉诸佛及大菩萨。每以食时。若在中夜。取蜜半升。用酥三合。坛前别安一小火炉。以兜楼婆香煎取香水沐浴其炭。然令猛炽。投是酥蜜于炎炉内。烧令烟尽。享佛菩萨。

金银铜木者。意令随力为之。不必拘执。然总表一实之理也。莲华。表因果同时。言所造者。正表理非因果。能成一切诸因果也。鉢名应器。以表事理相应。八月露水。表中道妙定也。随安华叶。表中道妙慧也。取八圆镜各安其方者。表众生本有大定智光。依八正道而得安住也。围绕华鉢者。表妙智恒依妙理也。镜外建立莲华香炉者。表从性所起慧华戒香。各须十六者。卽表自行八正。化他八正也。间华铺设庄严者。表戒慧互为庄严也。香炉纯烧沉水无令见火者。表持于无相妙戒也。白牛乳为煎饼。幷诸砂糖等者。表称性所起禅悦法味。亦是八正道味。各各十六者。表一一正道中。各具自行化他二种八正也。以奉诸佛及大菩萨者。表以己所证禅悦正道之味。仰契果德也。食时中夜。皆表依于中道也。蜜为华之精。酥为乳之精。皆是味中上味。表于圆通妙理也。半升。中数。三合。成数。表中道必具三德也。坛前别安一小火炉。表妙观察智相应心品。二十五圆通境。必皆别藉此以为能观也。兜楼婆香。或云卽白茅香。煎水浴炭。表正助二行皆具足也。投是酥蜜等者。表以妙理投妙智中。俾其直下入流亡所。圆超五浊。上合诸佛菩萨所证性体也。

（寅）二坛外庄严

令其四外。徧悬幡华。于坛室中四壁。敷设十方如来及诸菩萨所有形像。应于当阳。张卢舍那。释迦。弥勒。阿閦。弥陀。诸大变化观音形像。幷金刚藏。安其左右。帝释。梵王。乌刍瑟摩。幷蓝地迦。诸军茶利。与毗俱胝。四天王等。频那。夜迦。张于门侧左右安置。又取八镜覆悬虚空。与坛场中所安之镜。方面相对。使其形影重重相涉。

徧悬幡华等者。总表具诸助行。幡表五悔法门。华表六度万行也。十方如来。以表极果。诸菩萨像。以表真因。卢舍那。是报身智慧。释迦。是应身慈悲。弥勒。是当来教主。阿閦。此云无动。东方佛名。表不动智。弥陀。此云无量寿。亦云无量光。西方佛名。表无缘慈。诸大变化观音形像。如前文所明众首臂目等。此是显教圆通真主。金刚藏。乃是密教圆通真主。安其左右。表显密互严也。帝释。是忉利主。梵王。是初禅主。乌刍瑟摩。卽火头金刚。蓝地迦。卽青面金刚。军茶利。亦金刚名。毗俱胝。卽今三目持鬟髻者。四天王。卽东方持国。南方增长。西方广目。北方多闻。频那。卽猪头使者。夜迦。卽象鼻使者。此等外护。俱表摧邪显正力用也。八镜悬空。表诸佛果位大定智光无依无住。与坛中镜方面相对。使其形影重重相涉者。表生佛互融。感应道交。不可思议也。葢空中八镜照于坛镜。则是果彻因源。坛中八镜照于空镜。则是因该果海。若向此处著眼。便知心佛众生三无差别妙理。便能悟入事事无碍法界矣。原此一经妙旨。不外十乘观法。前三卷半经。显谭不思议境也。五会神咒。密诠不思议境也。此之坛法。表示不思议境也。空镜坛镜。照而常寂。故称妙湛。种种庄严。依正相称。故号总持。坛地虚空。体性寂灭。故名不动。又镜妙湛故。庄严地空皆妙湛也。庄严总持故。镜及地空皆总持也。地空不动故。镜及庄严皆不动也。妙湛故言白。总持故言伞葢。不动故言大。又妙湛白故。总持不动皆白也。总持如盖故。妙湛不动皆如盖也。不动大故。妙湛总持皆大也。又大白伞葢三义一体。故妙湛也。一体三义。故总持也。三一一三不可思议。故不动也。故曰显谭密诠及与表示。其为不思议境一也。专心发愿等。是真正发菩提心。诵咒坐禅。是安心止观。征心辨见等。是破法徧。不作圣心名善境界等。是识通塞。三渐次等。是道品调适。律仪持咒等。是对治助开。五十五位等。是知位次。当处禅那觉悟无惑。是能安忍。中中流入。乃至圆满菩提归无所得。是离法爱。又卽此坛法。具表十乘。坛体可表不思议境。莲华可表真菩提心。鉢中安水。水中安华。可表善巧安心止观。八镜安坛八方。可以表破法徧。华炉间饰。毋令见火。可以表识通塞。八味各十六器。可表道品调适。香水浴炭。可表对治助开。佛菩萨像。可表位次。门侧左右诸护法像。可表安忍。虚空八镜。可以表离法爱。摄此十乘妙理。总成一不思议境。良以乘乘互摄故也。

（子）二明修法三。初正示行法。二简其不成。三明其获益。

（丑）初中二。初三七行道。二忏后正修。

（寅）今初。

