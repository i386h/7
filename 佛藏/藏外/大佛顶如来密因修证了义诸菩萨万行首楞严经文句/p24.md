<!-- { "loadSidebar": true } -->
十法界六种识心。总名识大。今且就阿难眼识辨之。以例其余五识。识性无源因于六种根尘妄出者。正明识是缘生。破性计也。汝今徧观下。重举因缘生法。此识了知下。推其缘生无性。举因缘中。辨于根识不同之相。循历周视。先辨根相。卽前文根大中所谓见大。此是第八识之见分。寄于浮胜二种眼根。任运了境。无别分析。故喻以但如镜中。然不同镜之无知也。汝识于中次第标指等。次辨识相。此中眼识与同时意识。亦复有别。佛虽不说。理合知之。若但亲缘文殊舍利等相。不带名言者。则是眼识功能。若起文殊舍利等名言。卽是同时意识功能。又眼识所缘文殊舍利等相。但是托彼文殊舍利本质之境。变起眼识家自相分境而为所缘。非卽缘彼文殊舍利实体。以文殊舍利实体。乃阿难第八识之相分。是彼见大之所缘缘故也。推无性中。先立四句。然后一一推破。初破生于见中。二破生于相中。文皆可知。三破生于空者。夫空则旣非是相。亦非是见。非见则无所辨。自不能知明暗色空。非相则灭前缘。何处可用见闻知觉。旣是处此二非。为一总俱空耶。为除见相之外。别有一法耶。若一总俱空。则同于无。若别有一法。亦非同于见相之物。纵发汝识。欲何分别乎。四破无因生者。眼识与同时意识。皆惟缘现量境。决无日中别识明月之理。因见日故。方了别日。则非无因明矣。此以因见因相因空同属因缘。以无因为自然而并破之。汝更细详下。劝令更加审究。幷破和合不和合也。见精托在汝睛。形相推于前境。但有可状。则方成有。旣不是相。则便成无。如是识缘。旣非见非相非空。亦非无因。毕竟因何所出。况未达藏性。则识属动摇。见属澄静。理必非和非合。闻听觉知皆属澄静。余五种识亦皆动摇。亦必非和非合。此破其计和合也。不应识缘无从自出一句。破其转计不和合性。

　（壬）二明大均

若此识心本无所。从当知了别见闻觉知。圆满湛然。性非从所。兼彼虚空地水火风。均名七大。性真圆融。皆如来藏。本无生灭。阿难。汝心粗浮。不悟见闻发明了知本如来藏。汝应观此六处识心。为同为异。为空为有。为非同异。为非空有。

此以六种识心。均前六大而名七大。显其皆性皆真。无二无别也。盖九界众生。于此识及根尘。总未能融通为一。凡外计识中所现缘影为心。计根为身。计尘为物。敌体相对。二乘执根尘为能生。执识心为所生。亦敌体相对。禀通教人。虽知能生之根尘如幻。所生之识亦复如幻。终非一体。禀别教人。虽知一切唯识。而见相二分。不说卽妄恒真。乃于见相二分之外。别立自证及证自证。仍复相对。孰知见相卽自证。自证卽见相。自证卽藏性。见相亦卽藏性。藏性卽自证。藏性亦卽见相。是故十法界识。卽是十法界地水火风空根。十法界地水火风空根。卽是十法界识。今承上文。拈出眼识一种。如此离过绝非。始信十法界之六识六根。皆悉圆满湛然。性非从所。与彼虚空地水火风。一一性真圆融。皆如来藏。无生灭矣。此中了别二字。卽指六识。见闻觉知四字。仍指六根。汝心粗浮下。责其不悟识心本如来藏。而勅令更加观察也。六处识心为同为异等者。若言其同。则眼识胡不别声。耳识胡不辨色。若言其异。则耳自听法。何故身起钦承。口来问义。若言其空。何故了了明明。不可断灭。若言其有。何故内外中间。俱无所在。若言非同。何故性中相知。若言非异。何故用中相背。若言非空。何故觅不可得。若言非有。何故应用无尽。旣此六处识心。不是同异空有。亦不是非同非异非空非有。谓非如来藏性而何。盖藏性随缘常不变故。所以不是同异空有。藏性不变常随缘故。所以不是非同非异非空非有也。若迷此妙性。则说同说异。说空说有。说非同异。说非空有。俱为戏论。若达此妙性。则戏论自灭。亦可随四悉檀。作同异等种种说矣。

　（壬）三显理性

汝元不知如来藏中。性识明知。觉明真识。妙觉湛然。徧周法界。含吐十虚。宁有方所。循业发现。

此明性具十法界六识。识与本觉。皆性皆真也。明知觉明。卽下文所谓性觉妙明本觉明妙。指真如理性言之。前又旣以识心均于六大。则今举一识字。便是全举七大。人谓七大祗是根尘识三。全体虚妄。不是妙明明妙真体。殊不知性识卽是明知。觉明卽是真识。是故十法界识心。一一无非妙觉湛然。徧周法界。是谓随缘不变之体。由此故有不变随缘之用。含吐十虚。何方何所。皆是循于十法界业。而发现为十法界识也。含吐二字。通于迷悟。且约佛界言之。十世古今。始终不离当念。微尘刹土。自他不隔毫端。义之如含。一念普观无量劫。一光普照十方界。义之如吐。然含亦非含。吐亦非吐。故云宁有方所。次约迷情言之。取频伽瓶。满中盛空。名之为含。用饷他国。开孔倒瓶。名之为吐。亦复含无所含。吐无所吐。故云宁有方所。以要言之。无不还归此法界。故含徧十虚。无不从此法界流。故吐徧十虚。相宗所谓集起名心。集则是含。起则是吐也。不言随众生心应所知量者。此识卽是众生之心。卽是能知之量。前之六大。恐迷情谓是心外实法。故须一一皆云随心应量。今之识大。旣是直指众生现前之心。但不知其全体卽是藏性。故以含吐十虚宁有方所而名状之。方知向日所认缘影。不惟不是真心。断断乎亦不是六识矣。

　（壬）四斥迷惑

世间无知。惑为因缘及自然性。皆是识心分别计度。但有言说。都无实义。

凡外计识心是我。或是我所。计断灭者。属邪因缘。计常住者。属于自然。二乘执此六识是因缘生法。无我我所。若惑业俱尽。不复生识。譬如薪尽火灭。火无去处。爱尽涅槃。亦复如是。涅槃之界。无生无灭。名为自然。禀通教人。以识心卽空为因缘。空理无生为自然。禀别教人。以唯识之相。四分皆属依他起性。名为因缘。唯识之性。卽是真如无为。名为自然。此皆不达藏性。终无实义也。惟其藏性卽六识性。故弥勒菩萨悟之。得成无上妙圆识心三昧。已上明性本具相竟。从初卷佛告阿难汝我同气至此。是正明理性中第三如来答示已竟。

　（丁）四大众圆悟二。初经家叙益。二当机偈赞。

　（戊）初中二。初叙益。二叙仪。

　（己）初又二。初略叙。二广叙。

　（庚）今初

尔时阿难及诸大众。蒙佛如来微妙开示。身心荡然得无挂碍。

微妙开示者。由此卽性具相之文。方知前来就事显理之文。一一皆是了义极谈也。不复妄认四大为自身相。顿悟清净法身。故身荡然。不复妄认六尘缘影为自心相。顿悟常住真心。故心荡然。知此妄身妄心。不离法身妙心。如沤不离海。尘不离空。沤之与尘。岂能为碍于空海。故得无挂碍也。此略叙悟门。亦是总叙。下之广叙。卽别叙耳。

　（庚）二广叙又二。初圆悟三大。二结属真因。

　（辛）初又三。初悟性量。卽是相大。二悟性体。卽是体大。三悟性具。卽是用大。

　（壬）今初

是诸大众。各各自知心徧十方。见十方空。如观手中所持叶物。

此翻前一迷为心。决定惑为色身之内之迷情也。旣领七大文中。周徧法界之义。亦领阴入处界文中。性真常中求于去来。迷悟生死了无所得之义。亦领辨见文中。离一切相等义。亦领征心文中。七处咸非之义矣。

　（壬）二悟性体。卽是体大。

一切世间诸所有物。皆卽菩提妙明元心。心精徧圆。含裹十方。

此翻前迷己为物。故于是中观大观小之迷情也。且加举一毛端。便卽菩提妙明元心。所以徧能含受十方国土。盖旣领七大文中。清净本然之义。亦领阴入处界文中。其性真为妙觉明体等义。亦领辨见文中。此见及缘元是菩提妙净明体等义。亦领征心文中。密显大佛顶义矣。

　（壬）三悟性具。卽是用大。

反观父毋所生之身。犹彼十方虚空之中。吹一微尘。若存若亡。如湛巨海流一浮沤。起灭无从。

此翻前以动为身以动为境。譬如澄清百千大海弃之。惟认一浮沤体之迷情也。惟心所现。故云若存。心外无体。故云若亡。因缘和合虚妄有生。故其起无所从来。因缘别离虚妄名灭。故其灭无所从去。盖旣领七大文中。性色真空性空真色循业发现等义。亦领阴入处界文中。幻妄称相等义。亦领辨见文中。汝身汝心皆是妙明真精妙心中所现物等义。亦领征心文中。眼不能见义矣。以此为性具幷用大者。虚空具足众尘。尘尘之性。元卽空性。巨海具足众沤。沤沤之性。无非海性故也。

　（辛）二结属真因

了然自知获本妙心常住不灭。

指彼十界依正色心等法。总不离我现前一念介尔之心。此心体本离过绝非。相本竖穷横徧。用本具足恒沙。总三义而惟是一心。卽一心而宛然三义。的是人人本有之妙心。从来常住不灭。所谓无始菩提涅槃元清净体。依此修行。乃能得成无上菩提者也。如来最初卽语阿难。一切众生生死相续。皆由不知常住真心性净明体。今乃了然知之。虽是故物。义如新获矣。

　（己）二叙仪

礼佛合掌。得未曾有。于如来前。说偈赞佛。

从来未悟。今日始悟。故曰得未曾有。受益旣深。感恩自切。故赞佛发愿。所以报佛恩也。

　（戊）二当机偈赞二。初赞叹述益。二誓愿请加。

　（己）初中二。初赞圆常人法。二述所证浅深。

　（庚）今初

妙湛总持不动尊。首楞严王世希有。

