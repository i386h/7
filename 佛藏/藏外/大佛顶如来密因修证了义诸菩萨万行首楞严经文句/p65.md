<!-- { "loadSidebar": true } -->
阿难当知。是得正知奢摩他中诸善男子。凝明正心。十类天魔不得其便。方得精研穷生类本。于本类中生元露者。观彼幽清圆扰动元。于圆元中起计度者。是人坠入二无因论。一者是人见本无因。何以故。是人旣得生机全破。乘于眼根八百功德。见八万劫所有众生。业流湾环。死此生彼。祗见众生轮回其处。八万劫外。冥无所观。便作是解。此等世间十方众生。八万劫来无因自有。由此计度。亡正徧知。堕落外道。惑菩提性。二者是人见末无因。何以故。是人于生旣见其根。知人生人。悟鸟生鸟。乌从来黑。鹄从来白。人天本竖。畜生本横。白非洗成。黑非染造。从八万劫无复改移。今尽此形。亦复如是。而我本来不见菩提。云何更有成菩提事。当知今日一切物象。皆本无因。由此计度。亡正徧知。堕落外道。惑菩提性。是则名为第一外道。立无因论。

文有三节。从初至二无因论。总明依阴起计。从一者是人至惑菩提性。别明邪计相貌。从是则名为讫文。结明成外道论。下皆例此。不复更出。初言凝明正心者。卽是观行得力。不起十种妄想贪求。故十魔不能候其便也。从此精研。穷究十二类生之本。则生灭根元便得披露。故得观于幽清圆扰动元。但不应于此圆元境界横生计度耳。动元卽指行阴为群动之元。此之行阴。境界难可了知。故名为幽。非是粗重前尘。故名为清。同分生基互含互具。故名为圆于真常中妄有流注。故名为扰也。外道本劫本见十八见中。自有无因而出之二见。一则从无想来。自谓本无今有。一则捷疾观察。妄谓无因而有。今之行人。本为修正徧知趣菩提果。但由妄起计度。误坠其中。故曰亡正徧知惑菩提性也。生机全破者。观行破也。乘眼根八百功德能见八万劫者。圆观力强也。本无因者。约业名本。又来处名本。末无因者。约象名末。又当果名末。皆本无因。应云皆末无因。恐字误耳。此于止观十境中。卽属见境。而见境依于行阴。行阴本于幽隐妄想。故今搜示根原。备明妄相。令真修者不堕其中。然此虽云发在观行。而深位亦有发义。但深位人。功德力大。不至堕落外道耳。如楞伽经云。七地菩萨。若无善念正受。堕外道邪径。八地菩萨。灭三昧乐门醉所醉。妄想涅槃想。皆其义也。今谓楞伽七地。似指三乘共十地言之。卽合此中竖论五阴尽相。想尽而行未尽。位在七信。若约别地。须论界外五阴也。

（辛）二计四徧常

阿难。是三摩中诸善男子。凝明正心。魔不得便。穷生类本。观彼幽清常扰动元。于圆常中起计度者。是人坠入四徧常论。一者是人穷心境性二处无因。修习能知二万劫中。十方众生所有生灭。咸皆循环。不曾散失。计以为常。二者是人穷四大元四性常住。修习能知四万劫中。十方众生所有生灭。咸皆体恒。不曾散失。计以为常。三者是人穷尽六根。（应云六识）末那（及第八）执受。（如是）心意识中本元由处。性常恒故。修习能知八万劫中。一切众生循环不失。本来常住。穷不失性。计以为常。四者是人旣尽想元。生理更无流止运转。生灭想心今已永灭。理中自然成不生灭。因心所度。计以为常。由此计常。亡正徧知。堕落外道。惑菩提性。是则名为第二外道。立圆常论。

此之行阴。无始以来相续恒转。有似常住。故名圆常也。外道十八见中。有我及世间常四见。前三与此并同。第四名为捷疾相智。

（辛）三计一分常

又三摩中诸善男子。坚凝正心。魔不得便。穷生类本。观彼幽清常扰动元。于自他中起计度者。是人坠入四颠倒见。一分无常一分常论。一者是人观妙明心徧十方界。湛然以为究竟神我。从是则计我徧十方。凝明不动。一切众生。于我心中自生自死。则我心性。名之为常。彼生灭者。真无常性。二者是人不观其心。徧观十方恒沙国土。见劫坏处。名为究竟无常种性。劫不坏处。名究竟常。三者是人别观我心。精细微密。犹如微尘。流转十方。性无移改。能令此身卽生卽灭。其不坏性。名我性常。一切死生从我流出。名无常性。四者是人知想阴尽。见行阴流。行阴常流。计为常性。色受想等今已灭尽。名为无常。由此计度一分无常一分常故。堕落外道。惑菩提性。是则名为第三外道。一分常论。

初则计自为常。他为无常。二则单计他常无常。三则单计自常无常。四则双计自他皆有常无常也。外道十八见中。有我及世间半常半无常论四种。但法相不同。彼云。一梵天常我无常。二由戏笑故无常。三由相观视故无常。四捷疾观察。谓常无常。

（辛）四计四有边

又三摩中诸善男子。坚凝正心。魔不得便。穷生类本。观彼幽清常扰动元。于分位中生计度者。是人坠入四有边论。一者是人心计生元流用不息。计过未者。名为有边。计相续心。名为无边。二者是人观八万劫。则见众生。八万劫前。寂无闻见。无闻见处。名为无边。有众生处。名为有边。三者是人计我徧知。（以为独）得无边（之）性。彼一切人现我知中。我曾不知彼之知性。（亦皆各各徧知）名彼（以为）不得无边之心。但（是）有边（之）性。四者是人穷行阴空。以其所见心路筹度。一切众生一身之中。计其咸皆半生半灭。明其世界一切所有。一半有边一半无边。由是计度有边无边。堕落外道。惑菩提性。是则名为第四外道。立有边论。

性真常中。安有分位。依于行阴。分位妄生。初二皆计三世分位。初以过未为有边。现前一念相续之心为无边。次以八万劫内为有边。八万劫外为无边。三计能所分位。以我为能知故无边。彼为所知故有边。四计生灭分位。行阴之性。惟是生灭。生为有边。灭为无边也。外道十八见中。亦有有边无边四论。但法相不同。彼云。一有边想。二无边想。三上方有边四方无边。四非有边非无边。

（辛）五计四矫乱

又三摩中诸善男子。坚凝正心。魔不得便。穷生类本。观彼幽清常扰动元。于知见中。生计度者。是人坠入四种颠倒不死。矫乱徧计虚论。一者是人观变化元。见迁流处。名之为变。见相续处。名之为恒。见所见处。名之为生。不见见处。（犹云见不见处）名之为灭。相续之因性不断处。名之为增。正相续中中所离处。名之为减。各各生处。名之为有。互互亡处。名之为无。以理都观。用心别见。有求法人来问其义。答言。我今亦生亦灭亦有亦无亦增亦减。于一切时。皆乱其语。令彼前人遗失章句。二者是人谛观其心互互无处。因无得证。有人来问。唯答一字。但言其无。除无之余。无所言说。三者是人谛观其心各各有处。因有得证。有人来问。唯答一字。但言其是。除是之余。无所言说。四者是人有无俱见。其境枝故。其心亦乱。有人来问。答言。亦有卽是亦无。亦无之中不是亦有。一切矫乱无容穷诘。由此计度矫乱虚无。堕落外道。惑菩提性。是则名为第五外道。四颠倒性不死矫乱徧计虚论。

涅槃经云。生生不可说。乃至不生不生不可说。有因缘故。亦可得说。故知四句四门。邪正之分甚微。倘未达如来藏性随缘不变不变随缘妙理。于行阴中而起知见。随所知见而生计度。未有不成颠倒矫乱者也。邪分别性。故名徧计。终无实义。故名虚论。变化元。卽指行阴。互互无。谓生中无灭。灭中无生等。故一切法俱无。各各有。谓生时有生。灭时有灭等。故生灭等皆是。有无俱见。谓生时有生而无灭。灭时有灭而无生。又生时则生生而灭灭。灭时则灭生而生灭等。故有卽无。无亦卽有。总由不达生灭去来本如来藏。所以计此虚妄诸法谓有真实。而不能自决。乃成矫乱虚论也。外道十八见中。亦有异问异答四见。但法相不同。彼云。一者善恶有报耶。无报耶。二者有他世无他世耶。三者何善何不善。四者愚冥暗钝。随他言答。资中曰。准婆沙论释。外道计天常住。名为不死。计不乱答。得生彼天。若实不知而辄答者。恐成矫乱。故有问时。答言秘密言辞。不应皆说。或不定答。佛法诃云。此真矫乱。故名不死矫乱虚论。

（辛）六计十六有相

又三摩中诸善男子。坚凝正心。魔不得便。穷生类本。观彼幽清常扰动元。于无尽流生计度者。是人坠入死后有相发心颠倒。或自固身。云色是我。或见我圆含徧国土。云我有色。或彼前缘随我回复。云色属我。或复我依行中相续。云我在色。皆计度言死后有相。如是循环有十六相。从此或计毕竟烦恼毕竟菩提。两性并驱。各不相触。由此计度死后有故。堕落外道。惑菩提性。是则名为第六外道。立五阴中死后有相。心颠倒论。

行阴名无尽流。以其无始以来。恒相续转故也。色是我。卽色是我也。我有色。我大色小。色在我中也。色属我。离色有我。色但是我所也。我在色。色大我小。我在色中也。历受想行三阴。各有四句。成十六相。从此或计。又转深一层之计度也。意谓由造作故有烦恼。由造作故有菩提。造作卽是行阴。行阴不可尽。则烦恼菩提亦不可尽。故两性皆悉驱入尽未来际。亦复不相陵蔑。此则错解性具圆宗。无作妙旨。差之毫厘。谬逾天壤者也。危乎。危乎。外道末劫末见四十四见中。亦有世间有想一十六见。而法相不同。彼谓一有色见。二无色见。三有色无色见。四非有色非无色见。五有边见。六无边见。七有边无边见。八非有边非无边见。九有乐见。十有苦见。十一有乐有苦见。十二不苦不乐见。十三一想。十四若干想。十五少想。十六无量想。今谓初四见依色阴。次有边等四见依行阴。次有乐等四见依受阴。次一想等四见依想阴也。

（辛）七计八无相

又三摩中诸善男子。坚凝正心。魔不得便。穷生类本。观彼幽清常扰动元。于先除灭色受想中生计度者。是人坠入死后无相发心颠倒。见其色灭。形无所因。观其想灭。心无所系。知其受灭。无复连缀。阴性销散。纵有生理。而无受想。与草木同。此质现前犹不可得。死后云何更有诸相。因之勘校死后相无。如是循环有八无相。从此或计涅槃因果。一切皆空。徒有名字。究竟断灭。由此计度死后无故。堕落外道。惑菩提性。是则名为第七外道。立五阴中死后无相心颠倒论。

生理。谓行阴也。四阴现前死后俱不可得。则因果皆无。名八无相。又计世间四阴因果旣无。出世涅槃因果安有。故成断灭心颠倒论。外道四十四见中。亦有世间无想论八见。而法相不同。彼云。一有色。二无色。三有色无色。四非有色非无色。五有边。六无边。七有边无边。八非有边非无边。

（辛）八计八俱非

