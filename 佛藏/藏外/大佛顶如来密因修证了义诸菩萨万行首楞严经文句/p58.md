<!-- { "loadSidebar": true } -->
复次阿难。从是畜生酬偿先债。若彼酬者分越（其）所（当）酬。此等众生还复为人。反征其剩如彼（人）有（定慧）力。兼有福德。则于人中不舍人身。酬还彼力。若无福者。还为畜生。偿彼余直。阿难当知。若用钱物。或役其力。偿足自停。如于中间。杀彼身命。或食其肉。如是乃至经微尘劫。相食相诛。犹如转轮。互为高下。无有休息。除奢摩他及佛出世。不可停寝。

此明三恶趣中复还人道之相。幷详示杀业难停以警迷也。克论人道。亦三差别。一是五戒及中品。十善为因。直克其果。二是从胜类中来。谓天仙等。三是从恶道中来。复有四类。所谓地狱鬼畜及阿修罗。今但约畜生复形人道。亦是一往略言之耳。就互偿中有二差别。一偿力。二偿杀。偿力又二。一有福力。卽于人身中偿。二无福力。还为畜生偿之。偿杀亦二。一为畜生相食。二于人中相诛。又人旣杀畜。畜亦害人。唯此相食相诛之业。结怨连仇。终无自停之日。除是修行一心三止。永超生死。方可停寝。或是诸佛出现于世。以不思议大慈悲力。大神通力。为之解怨释结。亦可停寝。舍此二途。纵经尘劫。常如转轮。然而奢摩他路。殊不易臻。诸佛出世。悬远难值。可不哀哉。可不畏哉。

（庚）二别显

汝今应知。彼枭伦者。酬足复形。生人道中。参合顽类。彼咎征者。酬足复形。生人道中。参合异类。彼狐伦者。酬足复形。生人道中。参于庸类。彼毒伦者。酬足复形。生人道中。参合狠类。彼蛔伦者。酬足复形。生人道中。参合微类。彼食伦者。酬足复形。生人道中。参合柔类。彼服伦者。酬足复形。生人道中。参合劳类。彼应伦者。酬足复形。生人道中。参于文类。彼休征者。酬足复形。生人道中。参合明类。彼诸循伦。酬足复形。生人道中。参于达类。

人道自有正因。所谓五戒十善。今是酬足复形。故皆云参合也。贪故愚顽。所谓利令智昬。淫故妖异。所谓乱伦灭理。多诈故庸鄙可贱。怀嗔故狠毒不仁。怀怨故陋劣轻微。不齿于人。慠慢故自失威力。柔弱可欺。诳他故劳形酬债。邪见故巧饰文词。枉习故小慧明察。讼习故世事敏达。此非经天纬地之文。仰观俯察之明。聪明圣智之达也。

（庚）三结示

阿难。是等皆以宿债毕酬。复形人道。皆无始来业计颠倒。相生相杀。不遇如来。不闻正法。于尘劳中。法尔转轮。此辈名为可怜愍者。

虽则复形人道。还于人道起惑造业。不久又堕苦轮。由淫欲故相生。由杀盗故相杀。譬如捏目。乱华发生。诚可怜也。修心之士。可不以断业计为急务哉。

（己）五示仙趣三。初总标。二别显。三结示。

（庚）今初。

阿难。复有从人。不依正觉修三摩地。别修妄念存想固形。游于山林人不及处。有十种仙。

言复有从人等者。意显进趣菩提。惟有人道为易。今旣幸得人身。又复稍知修进。乃不依正觉修三摩地。而别修妄念。甚可惜也。不依正觉。谓不以正觉为本修因。不修三昧。谓不以首楞严定上趋极果。别修妄念。正显除佛法外。决无真修。存想固形。正显仙虽十种。宗趣是同。总不出于固其妄形而已。形有二种。一浮尘根。二胜义根。若欲幷肉身而常存。则是固浮尘形。若欲舍凡躯而蜕化。则是固胜义形。计此胜义诸根。以为本命元神。而不知其如频伽瓶。只是生死幻妄色法。非实我也。

（庚）二别显

阿难。彼诸众生。坚固服饵而不休息。食道圆成。名地行仙。坚固草木而不休息。药道圆成。名飞行仙。坚固金石而不休息。化道圆成。名游行仙。坚固动止而不休息。气精圆成。名空行仙。坚固津液而不休息。润德圆成。名天行仙。坚固精色而不休息。吸粹圆成。名通行仙。坚固咒禁而不休息。术法圆成。名道行仙。坚固思念而不休息。思忆圆成。名照行仙。坚故交遘而不休息。感应圆成。名精行仙。坚固变化而不休息。觉悟圆成。名绝行仙。

坚固服饵者。服延生物。不忌烟火。故但得长寿。名地行仙。坚故草木者。不用烟火。但餐松柏黄精之类。故身能轻举。名飞行仙。坚固金石者。用五金五石以炼外丹。故能化形易骨。撮土点石游戏人间。名游行仙。坚固动止者。调气固精。遗形涉空。故气精圆成。名空行仙。坚固津液者。鼓天池。咽津液。不交世欲。故令肌肤若冰雪。绰约若处子。与天无异。名天行仙。坚固精色者。吸风饮露。采取日月精华。故能通于造化。名通行仙。坚固咒禁者。专精术法。故能役使鬼神。显其道力。名道行仙。如此方张道陵之流。又依内教密部。亦有误成此者。坚固思念者。或存想顶门而出神。或系心丹田而炼气。或送想蓬莱而委蜕。澄凝精思。久能照应。故名为照行仙。坚固交遘者。以心为离火。肾为坎水。降火提水。令其交遘以成仙胎。故感应圆成。名精行仙。坚固变化者。谓存想变化之理。心随邪悟。故能起大变化。其行超绝。名绝行仙。夫此十仙。虽复高下不同。一一皆云坚固而不休息。方得圆成。则其修炼功夫。殊亦非易易者。乃所成妄果。不过寿千万岁。倘将此全副精神。依于正觉修三摩地。岂不能顿阶常住乎。譬如不龟手药。但洴［糸*辟］纩。又如夜明之珠。用弹黄雀。亦可叹也。

（庚）三结示

阿难。是等皆于人中炼心。不修正觉。别得生理。寿千万岁。休止深山。或大海岛。绝于人境。斯亦轮回妄想流转。不修三昧。报尽还来。散入诸趣。

虽炼心而不修正觉。是故迷无生而别得生理也。仙报旣尽。依旧随业流转。散入诸余六趣矣。何足贵耶。

（己）六示天趣二。初别示诸天。二总结虚妄。

（庚）初中三。初欲界。二色界。三无色界。

（辛）初又三。初总标欲天之因。二别示六天之相。三结成欲界之名。

（壬）今初。

阿难。诸世间人。不求常住。未能舍诸妻妾恩爱。

不求常住者。无有出世智慧。此三界之通惑也。未能舍离妻妾恩爱者。不修出世戒定。此欲界之别惑也。由此二惑。所以常为欲界所系。

（壬）二别示六天之相卽为六。初四天王天。（至）六他化自在天。

（癸）今初。

于邪淫中。心不流逸。澄蓥生明。命终之后。邻于日月。如是一类。名四天王天。

欲界诸天。同以上品十善为因。今独举邪淫一事者。由此淫欲。正是生死根本。故单约此以论升沉。其余可例知也。据正法念处经。不杀功德增上。能生此天。今于邪淫心不流逸。则不杀功德。不俟言矣。言四天王者。东方持国。为乾闼婆王。南方增长。为鸠槃茶王。西方广目。为龙王。北方多闻。为夜叉王。此天离人间地四万二千由旬。身长拘卢舍四分之一。当此间周尺七十五丈。以人间五十年为一昼夜。寿五百岁。计人间数。则是九百万年。亦复有中夭者。死时五衰相现。甚大苦恼。

（癸）二忉利天

于己妻房。淫爱微薄。于净居时。不得全味。命终之后。超日月明。居人间顶。如是一类。名忉利天。

正淫亦薄。故超前天。据正法念处经。不杀不盗功德增上。能生此天。居人间顶。卽指须弥山顶。今望之而苍苍者是也。离地八万四千由旬。共有三十三天。谓四方各有八天宫殿。幷中间帝释天王宫殿。并列而居。故名三十三天。天身皆长半拘卢舍。当周尺一百五十丈。帝释身长一拘卢舍。与兜率天身相等。由其过去偏修恭敬业故。以人间百年为一昼夜。寿一千岁。计人间数。则是三千六百万年。亦有中夭及五衰相现之苦。以下四天并同。

（癸）三须焰摩天

逢欲暂交。去无思忆。于人间世。动少静多。命终之后。于虚空中朗然安住。日月光明。上照不及。是诸人等自有光明。如是一类。名须焰摩天。

动少静多。卽是兼学坐禅。故能超地居而成空居也。据正法念处经。不杀不盗不邪淫功德增上。能生此天。离此间地去十六万由旬。有地如云。朗然安住。但以莲华开合而为昼夜。名须焰摩。亦云夜摩。此翻时分。亦翻妙善也。身长周尺二百二十五丈。以人间二百年为一昼夜。寿二千岁。

（癸）四兜率陀天

一切时静。有应触来。未能违戾。命终之后。上升精微。不接下界诸人天境。乃至劫坏三灾不及。如是一类。名兜率陀天。

一切时静。已成欲界中定。故能不接下界诸人天境。此通指外院而言之也。乃至劫坏三灾不及。别指内院言之。兜率陀。亦云覩史。此翻知足。亦翻妙足。据正法念处经。身三口四善戒功德增上。能生此天。离此间地去三十二万由旬。有地如云。于上安住。身长周尺三百丈。以人间四百年为一昼夜。寿四千岁。

（癸）五乐变化天

我无欲心。应汝行事。于横陈时。味如嚼蜡。命终之后。生越化地。如是一类。名乐变化天。

嚼蜡以喻无味。此是旣成欲界中定。进修未到地定之境界也。越化者。超越下地能为变化。故名乐变化天。亦名化乐。梵称须洹密陀也。离此间地去六十四万由旬。有地如云。于上安住。身长三百七十五丈。以人间八百年为一昼夜。寿八千岁。

（癸）六他化自在天

无世间心。同世行事。于行事交。了然超越。命终之后。徧能出超化无化境。如是一类。名他化自在天。

于行事交了然超越。卽是已成未到地定。幷嚼蜡之味而亦无也。超化境谓超第五乐变化天。超无化境谓超前之四天。梵语婆舍拔提。此云他化自在。离此间地去一百二十八万由旬。有地如云。于上安住。身长四百五十丈。以人间一千六百年为一昼夜。寿一万六千岁。又魔王宫殿。亦在此天。或云在欲色二界中间。别有魔宫也。

（壬）三结成欲界之名

阿难。如是六天。形虽出动。心迹尚交。自此以还。名为欲界。

形虽出动。言出于人间散动境界也。心迹尚交。言下四天。心迹俱交。化乐他化。心虽不交而迹尚交。此约因中言之。若约果言。则四王与人间同。忉利二根相到。但出风气。无有不净。夜摩相抱为欲。兜率执手为欲。则是心迹俱交。化乐共笑为欲。他化相视为欲。则是心交而迹不交。然虽因中果上。轻重各殊。总未离男女欲爱。故同名欲界也。

大佛顶如来密因修证了义诸菩萨万行首楞严经卷第八文句




大佛顶如来密因修证了义诸菩萨万行首楞严经卷第九文句

唐天竺沙门般剌密谛译经

明菩萨沙弥古吴智旭文句

（辛）二色界三。初总出其因。二别明其相。三总结其名。

（壬）今初。

阿难。世间一切所修心人。不假禅那。无有智慧。但能执身不行淫欲。若行若坐。想念俱无。

