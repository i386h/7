<!-- { "loadSidebar": true } -->
初于闻中四字。明其所观之境。虽十八界。皆得为所观境。而大士初下手时。别从耳门而入。故定闻根为所观境。此境不取所闻声相。亦不取耳识能分别相。但闻而已。入之一字。明其能观之智。众生循声流转。非背而背。名之为出。大士反闻自性。非合而合。名之为入。卽一心三止三观也。流之一字。明其所显之谛。下文云。此则圆真实。此则通真实。此则常真实。乃是闻性真流。以此圆通常性。不变随缘。随缘不变。故名为流。若随染缘。则流为九界。若随净缘。则流为佛界。九界名生死流。佛界名涅槃流。正随流时。水性不变。十界俱非十界。名真谛法流。惟一水性。随十界流。十界俱卽十界。名俗谛法流。流外无水。水外无流。非水非流。卽流卽水。十界俱离卽离非是卽非卽。名中谛法流。真谛卽圆真实。俗谛卽通真实。中谛卽常真实。又三谛俱圆。量周徧故。三谛皆通。具胜用故。三谛皆常。体不变故。若以能入止观。对所入法流。须知横竖二义。方达非横非竖。言竖入者。体真止。空观。入真谛流。方便随缘止。假观。入俗谛流。息二边分别止。中观。入中谛流。言横入者。一心三止。入真谛流。一心三观。入俗谛流。止观不二。入中谛流。如此横竖。卽非横竖。又所观闻境。本具三谛。总名妙假。能观止观。三智一心。总名为空。所入法流。能所双绝。总名为中。当知约义说三。实非二体。非一非三。而三而一。根尘识性。一一咸尔。众生迷闷。日用不知。今以妙止观力。向耳门中圆显此理。则一显一切显矣。言亡所者。亡之一字。总显澄浊得清。妄结得解之功。所之一字。总指耳根门头。五叠浑浊虚妄结根之相。盖迷背时。全卽以此真流之理而成妄所。今了悟时。全卽融彼妄所之法而成真流。故云入流亡所。又复应知。入之一字。一心三止三观。止观不二。是般若德。流之一字。一境三谛。三非定三。是法身德。亡所二字。卽解脱德。所无实体。则亡无可亡。所是幻妄。则不亡而亡。所非有无。则非亡非不亡而论于亡也。

（子）二别明破阴。夫所亡妄所。元无实体。能亡观智。亦无渐次。但就迷中五叠浑浊。不无浅深。故令悟时。不妨无次第中说于次第。直是语不顿彰。实则次第元非次第也。分文为五。初圆破色阴超劫浊。（至）五圆破识阴超命浊。

（丑）今初。

所入旣寂。动静二相了然不生。

此以一心圆妙止观。直观闻性本圆本通本常。了知耳根所对动静二麈。本如来藏妙真如性。动亦不生。静亦不生。不生之理。了然卽在二相之中。非灭二相而后为不生也。夫动静二相。旣已了然不生。则凡明暗通塞恬变合离生灭等相。又岂有生。故得圆破色阴超劫浊也。欲知此中修德浅深。仍须善达横竖二义。竖约六卽。横约四土。竖中有横。横中有竖。乃能会入非横非竖。言六卽者。众生循声流转。妄计动灭静生。静灭动生。而动本无动。静本无静。是谓理卽不生。知此动静二相。来无所从。去无所至。是谓名字卽不生。依于闻根而观闻性。深达不生之理。圆伏五住。是谓观行卽不生。观力旣深。相似理现。六根清净。粗垢先除。是谓相似卽不生。无明豁破。秘藏理显。一动一静。无非三德。是谓分证卽不生。动亦法界。静亦法界。法界圆照。惟妙觉明。是谓究竟卽不生。今一往约竖。先亡声尘之所位在观行。若卽竖论横。通于究竟不生也。言四土者。六凡众生。以声生为动。声灭为静。是同居土动静二相。二乘以生死为动。涅槃为静。是方便土动静二相。菩萨以二边为动。中道为静。是实报土动静二相。佛以不变随缘为动。随缘不变为静。又不变随缘。故非动说动。非静说静。随缘不变。故动亦不生。静亦不生。是寂光土动静二相。今一往约横。则四土动静皆悉了然不生。卽横论竖。则六凡动静二相了然不生。超同居土劫浊。位在圆教七信。二乘动静二相了然不生。超方便土劫浊。位在十信。菩萨动静二相了然不生。超实报土劫浊。位在初住已上。佛界动静二相了然不生。证寂光土真善妙色。一念普观无量劫。一尘普现十方界。十世古今。始终不离于当念。微尘刹土。自他不隔于毫端。又能示现种种时劫。种种延促。皆悉自在。位在妙觉也。是谓初于闻中。入色阴本如来藏之流。亡九界劫浊之所。

（丑）二圆破受阴超见浊

如是渐增。闻所闻尽。

如是渐增者。理则顿悟。乘悟并销。事非顿除。因次第尽。纵令利刀一截千纸。而中间层数元自不乱。纵令大鹏一举九万。而中间寻尺亦自历然。故不妨于非渐次中说渐次也。动静二相了然不生。则所闻之性本尽。所闻旣尽。能闻亦然。所谓旋闻与声脱。能脱欲谁名。夫能闻所闻旣尽。则能见所见。能嗅所嗅。能尝所尝。能觉所觉。能知所知。又岂不尽。故得圆破受阴超见浊也。约六卽者。众生终日循声流转。而声本无性。闻亦本空。是理卽尽。达此本尽之理。是名字卽尽。余可例知。今一往约竖。次亡闻根之所。位在初信乃至七信。若卽竖论横。通于究竟尽也。约四见者。六凡以根为能闻。声为所闻。起有我见。二乘以慧耳为能闻。以真谛为所闻。起无我见。菩萨以法耳为能闻。以俗谛为所闻。起亦我亦无我见。佛以佛耳为能闻。以中谛为所闻。成非我非无我无上正见。今一往约横。则四种闻所闻皆尽。卽横论竖。则凡夫闻所闻尽。超有我见浊。位在七信。二乘闻所闻尽。超无我见浊。位在十信。菩萨闻所闻尽。超亦我亦无我见浊。位在初住已上。佛界闻所闻尽。成非我非无我正见。位在妙觉也。是谓初于闻中。入受阴本如来藏之流。亡九界见浊之所。

（丑）三圆破想阴超烦恼浊

尽闻不住。觉所觉空。

不住二字。卽是于未足中不生满足证也。后文云。若动念尽。浮想销除。于觉明心。如去尘垢。一伦生死。首尾圆照。名想阴尽。又云。想阴尽者。是人平常梦想销灭。寤寐恒一。觉明虚静。犹如晴空。无复粗重前麈影事。乃至唯一精真。故知此文。是圆破想阴以超烦恼浊也。约六卽者。众生终日起诸妄想。而妄想无性。是能觉所觉。理卽是空。知此妄想无性。无能无所。是名字卽空。余可例知。今一往约竖。次亡觉观之所。位亦在圆七信。若卽竖论横。通于究竟卽空也。约四慧者。凡夫以根尘为所觉。邪慧为能觉。成见思烦恼。二乘以真谛为所觉。空慧为能觉。成尘沙烦恼。菩萨以二谛为所觉。道慧为能觉。成无明烦恼。佛以中谛为所觉。佛慧为能觉。成无上菩提。今一往约横。则四种觉所觉皆空。卽横论竖。则凡夫觉所觉空。超见思烦恼浊。位在七信。二乘觉所觉空。超尘沙烦恼浊。位在十信。菩萨觉所觉空。超无明烦恼浊。位在初住已上。佛界觉所觉空。烦恼卽菩提。位在妙觉也。是谓初于闻中。入想阴本如来藏之流。亡九界烦恼浊之所。

（丑）四圆破行阴超众生浊

空觉极圆。空所空灭。生灭旣灭。寂灭现前。

极之一字。卽是不生满足。任运增进之功也。后文云。若此清扰熠熠元性。性入元澄。如波澜灭。化为澄水。名行阴尽。又云。行阴尽者。诸世间性幽清扰动同分生机。倏然隳裂沉细纲纽。补特伽罗酬业深脉。感应悬绝。于涅槃天。将大明悟。内外湛明。入无所入。乃至已灭生灭。而于寂灭精妙未圆。故知此文。是圆破行阴以超众生浊也。约六卽者。众生妄见种种生灭。而本无生灭可得。是谓理卽寂灭。余可例知。今一往约竖。次亡空理生灭之所。位在十信。若卽竖论横。通于究竟寂灭也。约四行者。凡夫以有名生。以无名灭。成有漏行。作世间众生。二乘以生死为生灭。偏真为寂灭。成无漏行。作出世众生。菩萨以二边为生灭。但中为寂灭。成漏无漏行。作大道心成就众生。佛以不变随缘为生灭。随缘不变为寂灭。成不思议行。作无上众生。今一往约横。则四种生灭皆灭。若卽横论竖。则凡夫生灭旣灭。超世间众生浊。位在七信。二乘生灭旣灭。超出世众生浊。位在十信。菩萨生灭旣灭。超大心众生浊。位在初住已上。佛界生灭旣灭。成无上众生。位在妙觉也。是谓初于闻中。入行阴本如来藏之流。亡九界众生浊之所。

（丑）五圆破识阴超命浊

忽然超越世出世间。十方圆明。获二殊胜。一者上合十方诸佛本妙觉心。与佛如来同一慈力。二者下合十方一切六道众生。与诸众生同一悲仰。

后文云。十方世界及与身心。如吠琉璃内外明彻。名识阴尽。又云。识阴若尽。则汝现前诸根互用。从互用中。能入菩萨金刚干慧。圆明精心。于中发化。如净琉璃。内含宝月。如是乃超十信十住等。乃至圆满菩提。归无所得。故知此文。是圆破识阴以超命浊也。夫如来藏妙真如性。本自俱非世出世间。所以俱卽世出世间。由众生迷闷。背觉合尘。妄为五浊之所覆障。是故凡夫以世间自囿。圣人以出世自局。旣囿且局。则其相不圆。其光不明。譬如月体虽无增减。而光相妄有盈亏。今以称性所起圆顿止观。圆破五阴而澄五浊。故得发本明曜。彻证三无差别之性而上合下同也。诸佛本妙觉心。卽是众生心内诸佛。今旣自证九界中本具佛界之性。便能徧与十界道灭。故云与佛如来同一慈力。是名无缘大慈。十方一切众生。卽是诸佛心内众生。今旣自证佛界中本具九界之性。便能徧拔十界苦集。故云与诸众生同一悲仰。是名同体大悲。十界惟是一心。慈悲本自不二。且约究竟义显。故但称诸佛本妙觉心。非谓本妙觉心。独在诸佛。又约拔苦义强。故但称一切六道众生。非谓同体悲仰。不徧九界也。约六卽者。世间本非世间。出世本非出世。是谓理卽超越。余可例知。今一往约竖。次亡寂灭之所。位在初住已上。若卽竖论横。通于观行超越。乃至究竟超越也。约四识者。凡夫以现前为世间。妄计诸天神仙为出世间。成有漏识。起分段命浊。二乘以三界为世间。以偏真涅槃为出世间。成无漏识。起方便土变易命浊。菩萨以生死涅槃皆为世间。以中道佛性迥超二谛为出世间。成漏无漏识。起果报土变易命浊。佛以如来藏性不变随缘为俱卽世出世间。随缘不变为俱非世出世间。成庵摩罗识。证法性无量寿命。今一往约横。则四种世出世间皆悉超越。若卽横论竖。则破凡夫世间有漏识阴。超同居命浊。位在七信。破二乘出世间无漏识阴。超方便命浊。位在十信。破菩萨亦世间亦出世间漏无漏识阴。超实报命浊。位在初住已上。显佛界非世间非出世间庵摩罗识阴。证寂光无量寿命。位在妙觉也。是谓初于闻中。入识阴本如来藏之流。亡九界命浊之所。

