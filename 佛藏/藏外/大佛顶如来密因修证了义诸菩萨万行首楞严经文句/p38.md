<!-- { "loadSidebar": true } -->
月光童子。卽从座起。顶礼佛足。而白佛言。我忆往昔恒河沙劫。有佛出世。名为水天。教诸菩萨修习水观入三摩地。观于身中水性无夺。初从涕唾。如是穷尽津液精血大小便利。身中旋复。水性一同。见水身中。与世界外浮幢王刹诸香水海。等无差别。我于是时。初成此观。但见其水。未得无身。当为比丘。室中安禅。我有弟子。窥窗观室。唯见清水徧在室中。了无所见。童稚无知。取一瓦砾投于水内。激水作声。顾盻而去。我出定后。顿觉心痛。如舍利弗遭违害鬼。我自思惟。今我已得阿罗汉道。久离病缘。云何今日忽生心痛。将无退失。尔时童子捷来我前。说如上事。我则告言。汝更见水。可卽开门入此水中。除去瓦砾。童子奉教。后入定时。还复见水。瓦砾宛然。开门除去。我后出定。身质如初。逢无量佛。如是至于山海自在通王如来。方得亡身。与十方界诸香水海性合真空。无二无别。今于如来得童真名。预菩萨会。佛问圆通。我以水性一味流通。得无生忍。圆满菩提。斯为第一。

境通别者。内水外水。各可别观。今观身中水性及香水海。其境通也。观盈缩。如地大中说。证本迹者。初成此观。卽圆初信至七信位。或是别七住位。所谓但破见思。未破无明。虽得六销。犹未亡一。故云但见其水。未得无身。此卽以彼清水三昧而为其身。不同凡夫有我身见也。阿罗汉道。约圆七信。或别七住。对藏通而言之。罗汉但有四大不调外感之病。无有忽然意外之病。故云久离病缘。方得亡身等者。证圆初住。了知性水真空。性空真水。水与瓦砾。皆如来藏。俱发俱现。唯海唯山。故云一味流通也。

　（壬）四琉璃光观风大

琉璃光法王子。卽从座起。顶礼佛足。而白佛言。我忆往昔经恒沙劫。有佛出世。名无量声。开示菩萨本觉妙明。（元无动静）观此世界及众生身。皆（不过）是妄缘风力所转。我于尔时。观界安立。观世动时。观身动止。观心动念。诸动无二。等无差别。我时觉了此群动性。来无所从。去无所至。十方微尘颠倒众生。同一虚妄。如是乃至三千大千一世界内所有众生。如一器中贮百蚊蚋。啾啾乱鸣。于分寸中。鼓发狂闹。逢佛未几。得无生忍。尔时心开。乃见东方不动佛国。为法王子。事十方佛。身心发光。洞彻无碍。佛问圆通。我以观察风力无依。悟菩提心。入三摩地。合十方佛传一妙心。斯为第一。

境通别者。内风外风。各可别观。今通以诸动为所观也。观盈缩。亦如地大中说。证则本迹俱圆。言来无所从去无所至者。所谓风大卽如来藏。性真常中。求于去来迷悟生死了无所得也。东方为群动之首。而有不动佛国。正表动卽非动。此动而常寂之理。乃诸佛所传心法也。

　（壬）五虚空藏观空大

虚空藏菩萨。卽从座起。顶礼佛足。而白佛言。我与如来。（昔在）定光佛所。（卽已）得无边身。尔时手执四大宝珠。照明十方微尘佛刹。化成虚空。又于自心现大圆镜。内放十种微妙宝光。流灌十方尽虚空际。诸幢王刹。来入镜内。涉入我身。身同虚空。不相妨碍。身能善入微尘国土。广行佛事。得大随顺。此大神力。由我谛观四大无依。（不过皆是）妄想生灭。（均与）虚空无二。（而一切）佛国本同。于同发明。得无生忍。佛问圆通。我以观察虚空无边入三摩地。妙力圆明。斯为第一。

此亦先叙果上胜德。次此大神力下。方说修证本因也。四大宝珠。卽是观四大之妙智。照明佛刹化成虚空。卽是了知性色真空。性火真空等也。现大圆镜。卽是观空大之妙智。放十宝光流灌空际。卽是了知性空真色。性空真火等。具足十界随缘之用也。诸幢王刹来入镜内乃至不相妨碍。一含一切。一切入一也。身能善入乃至得大随顺。一切含一。一入一切也。得无边身。是证法身体大。四珠圆镜。是表般若相大。身土互入。是明解脱用大。境通别者。内空外空。皆可别观。今通观也。观盈缩者。灭色空。是藏教意。卽色空。是通教意。出二边空。是别教意。性觉真空。性空真觉。是圆教意。证则本迹俱圆。

　（壬）六弥勒观识大

弥勒菩萨。卽从座起。顶礼佛足。而白佛言。我忆往昔经微尘劫。有佛出世。名日月灯明。我从彼佛而得出家。心重世名。好游族姓。尔时世尊。教我修习唯心识定入三摩地。历劫已来。以此三昧事恒沙佛。求世名心。歇灭无有。至然灯佛出现于世。我乃得成无上妙圆识心三昧。乃至尽空如来国土净秽有无。皆是我心变化所现。世尊。我了如是唯心识故。识性流出无量如来。今得授记。次补佛处。佛问圆通。我以谛观十方唯识。识心圆明。入圆成实。远离依他及徧计执。得无生忍。斯为第一。

弥勒。此云慈氏。名阿逸多。此云无能胜。卽当来龙华教主也。境通别者。六种转识。各可别观。如前六识圆通所明。第八藏识。初心决不能观。以其行相难了知故。今云修习唯心识定。通以六识为所观境。兼复进观八识。盖由不达现前所缘六尘。唯是六识自家相分。妄于心外取境。所以心重世名。好游族姓。今令谛观眼所缘缘。决定不离眼识。乃至意所缘缘。决定不离意识。次观根身器界诸本质境。亦决不离根本藏识。则识心之外。更无少许实法可得。何所可重。何所可好。故得求世名心歇灭无有也。观盈缩者。观六种识皆是因缘所生。无常无我。卽藏教意。缘生卽空。是通教意。依根本识。出生十界染净因果。卽别教意。六识皆如来藏。如来藏中。性识明知。觉明真识。妙觉湛然。徧周法界。含吐十虚。宁有方所。循业发现。故有十界染净诸识不同。一一识性。还复互徧互具。不可思议。是圆教意也。证本迹者。初修此定。迹在别教。得成无上妙圆识心三昧。卽是初欢喜地通达之位。此则证道同圆。是故了知一切唯识。乃至四土三身。皆是识性变化流出。所谓心佛众生。三无差别。互摄互含。不可思议。有云只须消归自己。不必以他佛他土为言者。未达自他不二之体故也。圆成实者。了知此见及缘。元是菩提妙净明体。如了绳卽麻。依他执者。本是妙明无上菩提净圆真心。妄为色空及与闻见。如麻上见绳。徧计执者。以攀缘心而为自性。妄计实我实法。如绳上计蛇。今旣识心圆明。入圆成实。则依他徧计二执。不期远离而自远离矣。

　（壬）七势至观根大

大势至法王子。与其同伦五十二菩萨。卽从座起。顶礼佛足。而白佛言。我忆往昔恒河沙劫。有佛出世。名无量光。十二如来相继一劫。其最后佛。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来怜念众生。如母忆子。若子逃逝。虽忆何为。子若忆母如母忆时。母子历生不相违远。若众生心忆佛念佛。现前当来必定见佛。去佛不远。不假方便。自得心开。如染香人。身有香气。此则名曰香光庄严。我本因地。以念佛心入无生忍。今于此界。摄念佛人归于净土。佛问圆通。我无选择。都摄六根。净念相继。得三摩地。斯为第一。

