<!-- { "loadSidebar": true } -->
竟谓阴入处界。旣皆藏性真理。真不容妄。云何现见种种妄相。此妄从何而生。盖不达如来指妄卽真。无妄可拨之旨故也。

　（壬）二从七大文中起相违性难

又如来说地水火风。本性圆融。周徧法界。甚然常住。世尊。若地性徧。云何容水。水性周徧。火则不生。复云何明水火二性。俱徧虚空。不相陵灭。世尊。地性障碍。空性处通。云何二俱周徧法界。

意谓地水火风等。一若周徧。更不容他。盖不达如来全性卽相。全相卽性之旨。而妄以坚碍为地性。润湿为水性等故也。

　（辛）三请佛开示

而我不知是义攸往。惟愿如来宣流大慈。开我迷云。及诸大众。作是语已。五体投地。钦渴如来无上慈诲。

攸往。犹言所归。开我迷云及诸大众。犹言开我及大众之迷云。

　（戊）二许宣

尔时世尊。告富楼那。及诸会中漏尽无学诸阿罗汉。如来今日。普为此会宣胜义中真胜义性。令汝会中定性声闻。及诸一切未得二空。回向上乘阿罗汉等。皆获一乘寂灭场地。真阿练若正修行处。汝今谛听。当为汝说。富楼那等。钦佛法音。默然承听。

有学已悟。故独告无学人也。前文就事显理。卽性具相。无非胜义。今更破尽事埋性相余疑。名胜义中真胜义性。非于前胜义外别有所加。但令真性倍昭明耳。定性声闻。偏指不回心者。未得二空。谓但证人空。未证法空。然肯回心向大。非定性也。一乘寂灭场地者。卽如来藏妙真如性。唯一佛乘。本来寂灭。依此为本修因地。方是真正无喧杂处。而为全性起修之正行也。今说此法。无论回心与不回心。皆令得悟。正可为法华前阵。若至法华。则已开佛知见。更无不回心者。亦不劳重开示矣。

　（戊）三正说二。初答迷真起妄。以释理违事难。二答相随性徧。以释相违性难。

　（己）初中二。初总辨真觉。二别明迷悟。

　（庚）初又二。初直指觉性本来寂照。二双破觉非明与不明。

　（辛）今初

佛言。富楼那。如汝所言。清净本然。云何忽生山河大地。汝常不闻如来宣说性觉妙明本觉明妙。富楼那言。唯然世尊。我常闻佛宣说斯义。

此先指出本来觉性。不属迷悟。以为迷悟之所依也。性觉本觉。祗有二名。终无二体。不改名性。固有名本。妙明明妙。不过交互言之。显其寂而常照。照而常寂。迷之所不能减。悟之所不能增也。满慈虽曰常闻。实未达其旨趣。故佛得以两关勘之。

　（辛）二双破觉非明与不明

佛言。汝称觉明。为复性明。称名为觉。为觉不明。称为明觉。富楼那言。若此不明名为觉者。则无所明。佛言。若无所明。则无明觉。有所非觉。无所非明。无明又非觉湛明性。

此文三节。初佛言下。是以明与不明双征。次富楼下。是单领明边而以不明为非。三佛言下。是双破明与不明皆非也。旧解纷纷。伤文失旨。今不暇辨。但直释出。令义昭然。初文不必穿凿令深。但浅浅问云。汝所称觉明者。为复性有所明。而称名为觉。为觉乃不明者。而称为明觉乎。此故立明与不明两关以勘验之。富楼那卽便答云。若此不明名为觉者。则无所明。意显必有所明。方可称觉。是竟堕在明之一关矣。佛遂双破之云。汝谓若无所明则无明觉。意必取有所明。不知有所便非觉性矣。旣破其所领之非。恐彼转计无明。故又牒破之曰。无所又复非明。而无明又非觉湛明性也。有所非觉句。显此觉性不堕明之一关。无所非明二句。显此觉性不堕不明一关。惟其非明不明。故本来不属迷悟。而得为迷悟作本也。

　（庚）二别明迷悟二。初明众生迷真成妄。二明诸佛悟妄惟真。

　（辛）初中又三。初明所起妄因。二明所感妄果。三结果归因。

　（壬）今初

性觉必明。妄为明觉。觉非所明。因明立所。所旣妄立。生汝妄能。无同异中。炽然成异。异彼所异。因异立同。同异发明。因此复立无同无异。如是扰乱。相待生劳。劳久发尘。自相浑浊。由是引起尘劳烦恼。

此正显一念无明心中。顿具世界众生业果三种相续之因也。性觉必明一句。卽前性觉妙明本觉明妙之义。谓性觉必具真明。此明不是有所之妄明。亦不是冥然不觉之无明也。但真如本有随缘之用。由其无始以来曾未悟故。不觉念起而妄为明觉。是故觉性元非所明。由此妄明。遂立妄所。所旣妄立。随卽生汝妄能。于是本无同异法性之中。炽然遂成能所二法之异矣。此非世界相续之张本乎。又复异于彼之所异。因异复立妄同。此非十方虚空之张本乎。又旣有同异发明。因此复立无同无异。岂非众生相续之张本乎。夫一念无明不起则已。起则必成能所之异。有异则必有同。有异有同。则必有无同无异。如此诸法。森然顿起。扰乱性真。两两相待。安得不生劳虑。劳虑旣久。安得不发妄尘。旣有妄尘。安得不相浑浊。由是引起尘劳烦恼。岂非业果相续之张本乎。是知三相续因。总不离于一念无明也。此文旧以三细六粗释之。义亦可然。但令文势断续。经旨难明。今故不用。设欲配之。亦无不可。妄为明觉。卽无明业相。立所。卽境界相。妄能。卽能见相。境界是相分。能见是见分。此之二分。起必同时。故起信论先能后所。此中先所后能。各从语便。实不相违。已上是三细也。次相待生劳。卽六粗中智相。劳久。卽相续相。发尘。卽执取相。自相浑浊。卽计名字相。尘劳烦恼。卽业相及业系苦相也。无明不觉生三细。境界为缘长六粗。不依本觉。安有无明。不依无明。安有境界。不缘境界。安有六粗。摄六粗。祗归见相。摄见相。祗属无明。摄无明。不离本觉。可谓全真成妄。全妄卽真矣。

　（壬）二明所感妄果二。初牒上略明二相。二广显三种相续。

　（癸）今初

起为世界。静成虚空。虚空为同。世界为异。彼无同异。真有为法。

承上一念无明。旣具三细六粗诸相。由是起为世界。静成虚空。当知十方虚空。祗是妄心中之同相所成。种种世界。祗是妄心中之异相所成。则无情空界。不离妄心明矣。又彼同异发明所立无同无异。卽是有情众生。谓之曰同。则身命各异。谓之曰异。则四大是均。心识亦均。故名无同无异。然此无同异法。乃是因于同异发明而立。的是有为之法。与上文本无同异之觉性。实不侔矣。此可见有情众生。亦祗是妄心中之无同异相而已。

　（癸）二广显三种相续三。初明世界相续。二明众生相续。三明业果相续。

　（子）今初

觉明空昧。相待成摇。故有风轮执持世界。因空生摇。坚明立碍。彼金宝者。明觉立坚。故有金轮保持国土。坚觉宝成。摇明风出。风金相摩。故有火光为变化性。宝明生润。火光上烝。故有水轮含十方界。火腾水降。交发立坚。湿为巨海。干为洲潬。以是义故。被大海中。火光常起。彼洲潬中。江河常注。水势劣火。结为高山。是故山石。击则成焰。融则成水。土势劣水。抽为草木。是故林薮。遇烧成土。因绞成水。交妄发生。递相为种。以是因缘。世界相续。

