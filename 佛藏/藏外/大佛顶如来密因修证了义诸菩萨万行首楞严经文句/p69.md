<!-- { "loadSidebar": true } -->
至矣哉。大佛顶经之为教也。依妙性而开妙悟。起妙行而历妙位。成妙果而归妙性。永超七趣沉沦。不堕修心岐径。戒乘俱急。顿渐两融。显密互资。事理不二。诚教海之司南。宗乘之正眼也。旭年二十三时。岁在辛酉。创获闻熏。决志离俗。次年剃染。坐禅双径。每遇静中诸境。罔不藉此金錍。乙丑丙寅两夏。为二三友人所逼。频演此经二徧。实多会心。愿事阐发。但以志在宗乘。未暇笔述。己已春。与博山无异师伯。盘桓百日。深痛末世禅病。方乃一意研穷教眼。用补其偏。然虽徧阅大藏。而会归处。不出梵网佛顶二经。越七年丙子。抱病窜居九华。惟以念佛伫死期。不意诵帚昉师。蹈冰远至。首以梵网合注为请。遂力成之。次年昉师归闽。续有同志数人。乐闻此经要旨。一番商究。会心更多。戊寅幻游新安。结夏休邑重拈妙义。加倍精明。今夏弘法温陵。昉师及一切知己。坚请疏解。以发前人之所未发。予谓此经旧解多矣。利根者。一指便可见月。钝根者。多指益复眩眼耳。昉师曰。不然。药无贵贱。起病者良。法无精粗。救时为要。痛兹末世。宗教分河。尽谓别传实在教外。孰知教内自有真传。纵令截去指头。依旧不曾见月。每聆吾师竖义。快痛直捷。实与本分宗旨相应。并不蹈袭前人窠臼。始信不离文字而说解脱。非欺我也。何忍秘此妙悟。不以全体示人。吾师于法有悭心乎。于时复有修白慕公。若水轮公。极力劝成。予感其意。兼理夙愿。述为玄义二卷。文句十卷。固不敢矫古人而立异。亦不敢殉古人而强同。知我罪我。听诸高明而已。独可悲者。讲至大士圆通。而昉师示疾。解至大士圆通。而昉师西逝。劝予始事。乃不及观予竣事也。然昉师旣游净土。观世音菩萨。为其胜友。不久将入耳门圆照三昧。观听十方圆明。又何有于数卷玄文。而不悉知悉见也哉。予亦可以无憾矣。

是岁秋八月二十有五日阁笔故序



比丘善成募捐洋银七十圆

比丘妙湛募捐洋银三十圆

钱塘许灵虚施洋银三百圆

共刻此经玄义文句全部连圈计字二十六万七千二百三十四个

同治十三年冬十二月金陵刻经处识


