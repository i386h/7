<!-- { "loadSidebar": true } -->
　　十五日，出府到万年县，府家差人送到。大理卿、中散大夫、赐紫金鱼袋杨敬之曾任御史中丞，兼令专使来问何日出城、取何路去，兼赐团茶一串。在县中修状报谢。内供奉谈论大德去年归乡，不得消息。今来，裹头隐在杨卿宅里。令童子清凉将书来，书中有别之言，甚悲惨矣。当寺讲维摩百法座主云栖、讲涅盘经座主灵庄，先卌已下，例还俗讫。今裹头俗衣，来县中相看。李侍御与外甥阮十三郎同来相问。一头勾当行李来去，与买帽等，又入寺检校文书、笼等。云栖座主亦勾当笼，相共排比，恐不得随身将去。晚际出城，县司与差人，递送照应县去，去城八九十里。李侍御、栖座主同相送到春明门外，吃茶。杨卿差人送书来云：「弟子书状五通兼手书，付送前路州县旧识官人处。但将此书通入，的有所益者。」职方郎中、赐绯鱼袋杨鲁士，前曾相奉，在寺之时，殷懃相问，亦曾数度到寺检校，曾施绢褐衫裈等。今交郎君将书来，送潞绢二疋、蒙顶茶二斤、团茶一串、钱两贯文，付前路书状两封，别有手札。布施主杨差人送来绢一疋、褐布一端、钱一千文，充路上用。自余相送人，不能具录。并于春明门外拜别，云：「留斯分矣。」杨卿使及李侍御不肯归去，相送到长乐坡头，去城五里，一店里，一夜同宿语话。李侍御送路物：少吴绫十疋、檀香木一、檀龛像两种、和香一瓷瓶、银五股、拔折罗一、帽两顶、银字金刚经一卷见内里物也、软鞋一量、钱二贯文、数在别纸也。惜别殷懃，乃云：「弟子多生有幸，得遇和尚远来求佛法，数年供养，心犹未足，一生不欲离和尚边。和尚今遇王难，归本国去。弟子计今生应难得再见，当来必在诸佛净土，还如今日与和尚作弟子。和尚成佛时，请莫忘弟子」云云。又云：「和尚所衲袈裟，请留与弟子，将归宅里，终身烧香供养。」既有此言，便以送之。阮十三郎亦同结缘至厚。
　　十六日早朝，相别而发，共唐僧十九人同行。晚际，到照应县宿。同行中有一僧，生年廿，是长安城里人，父母、兄弟、姊妹今见在。从少年入佛法，在大荐福寺侍奉新罗僧为师匠，因僧难，承接新罗僧名字，得住寺。官家随其公，递向新罗国去。在府之时，百方作计申诉，不免递过。亲情啼哭，街中相别，遂被逮到照应县同宿。大家五更发，其僧暗走脱而去，同行尽不觉。到县，明，即知。家丁三人中，两人分路觅去，终日觅不见，想知早到城里家中隐藏。县司申府寻捉。
　　廿二日，过潼关，是国城之咽喉也。渭南县、花阴县、永宁县，皆有杨卿书状，并通入讫。
　　六月一日，到东都崔太傅宅，送杨卿书。太傅专使来，传语安存，施绢一疋。
　　九日，到郑州。刺史李舍人处，有杨卿书，任判官处亦有杨卿书，将书入州，见刺史及判官，并已安存殷懃。州长吏、殿中监察侍御史、赐紫金鱼袋辛文昱，在长安长供饭直，情分甚殷懃，去年得郑州长史，赴任，今在州相见，悲喜交驰，存问至厚，便唤宅里断中歇息。刺史施两疋绢，诸人皆云：「此处是两京大路，乞客浩汗，行人事不辨。若不是大官，是寻常衣冠措大来，极是殷懃者，即得一疋两疋。和尚得两疋，是刺史殷重深也。」任判官施夹缬肚一一疋，辛长史见来，便交裁作褐衫。斋后出州，归到宿处。辛长史专使来施绢一疋、、汗衫、褐衫，书一，中云：「续到拜辞，请暂时待者。」缘县家已差人贪祥，不及相待，便发。行十五里，回头望西，见辛长史走马赶来，三对行官遏道走来，遂于土店里任吃茶。语话多时，相别云：「此国佛法即无也。佛法东流，自古所言。愿和尚努力，早建本国，弘传佛法。弟子多幸，顶谒多时。今日已别，今生中应难得相见。和尚成佛之时，愿不舍弟子。」
　　十三日，到汴州。节度副使裴郎中处，有揭郎中书状；竹兵马使处有杨卿书，并通送讫。裴郎中存问殷懃，便差行官一人，专勾当般发送。兵马使不在州，不得相见。裴郎中雇船，直到陈留县西泊上，待县牒，未来。缘官私杂载船，不及相待，前发去汴河，路次每县，不免自雇船。汴州已来，傍河路次，人心急恶不善，能似所吃汴河水之急流浑浊也。京牒不说程粮，在路自持粮食。
　　廿二日，到西州。州管在徐节度府。西州普光王寺是天下著名之处。今者，庄国园、钱物、奴婢，尽被官家收检。寺里寂寥，无人来往。州司准，欲拟毁拆。
　　廿三日，渡淮到煦眙县，去楚州望东二百里。本意拟从此到楚州，觅船过海。县家对递向扬州去，通状申论，县令不与道理，不免向扬州去。从煦眙县至扬州，九驿，无水路。文书笼，每驿赁驴之。在路见裴舍人，曾任海州刺史，今春追入，贬任台州长史。更有翰林博士，贬下为外州司马，因相见云：「五月廿九日离长安，在城之时，城中僧尼还俗已尽。准每寺留三纲，勘检钱物，待官家收寺钱物已后，拟令还俗」云云。「诸寺见下手毁拆，章敬、青龙、安国三寺，通为内园」云云。
　　廿八日，到扬州。见城里僧尼正裹头，递归本贯；拟拆寺金钱物、庄园、钟等，官家收检。近有牒来云：「天下铜佛铁佛尽毁碎，称量斤两，委盐铁司收管讫，具录闻奏者。」江都县差人，递到江阳县，用物请往楚州，县家便递向楚州去，经高邮、宝应两县。
　　七月三日，得到楚州。先入新罗坊，见管当州同军将薛、新罗译语刘慎言，相接存问殷懃。文书笼子，船上译语宅。便入山阳县，通状具申本意：日本国朝贡使皆从此间上船，过海归国。圆仁等递到此间归国，请从此间过海。县司不肯，乃云：「当州未是极海之处。既是准递过，不敢停留。事须递到登州地极之处，方可上船归国者。」新罗译语刘慎言自到县，用物计会本案，即计与县令肯，乃云：「此间是文法之处，兼在李绅相公管内。准递过之人，两日停留，便是违之罪」云云。县司不肯与道理，薛大使、刘译语更入州计会，又不肯。两日之间，百计不成也，须递过定也。山阳县司不忍刘译语苦嘱，左右谋计不得，乃云：「和尚欲得向南去，即向南递去；欲得向北去，即向北递去。若令停泊此间觅船，即县司力不及也。」言穷，无可申论，仍请往登州。登州是唐国东北地极，去楚州一千百余里。县家出牒，差人递向登州去。薛大使、刘译语意欲得勾留在新罗坊里置，从此发送归国。缘州县不肯，遂苦勾留不得也。
　　五日晓际，共家丁到刘译语宅。译语以三百文与家丁，私计会云：「和尚等正热之时，远涉道路，见已困乏。慎言欲得安置宅里，令两三日歇息。公等且归本处，八日早来。」家丁受嘱归家。大使、译语竭力将养。见道，从楚州至登州，道路尽是山旷野，草木高深，蚊虻如雨。终日踰山行野，村栅迢远，希见人家。人心恶，行七八十里，方有一二家，令人恐畏。若将文书、笼子随身行，将谓是物，被人惊损，恐不得。今又断佛教，切令禁断。向北州县，人心恶。见将佛教像随身行，的应作障碍，罪及违。仍共刘译语商量，从京将来圣教功德帧及僧服等，都四笼子，且寄译语宅里，分付译语，嘱令检校。苦嘱云：「若到登州得停泊，即将书请来。未间在长意检校，勿令漏失」云云。译语仍领讫，特地排比行李。薛大使施三两袜、刘译语九疋绢、新罗刀子十枚、袜五两，自余资供不少。淮南道扬、楚州县人心奸恶，太难把捉。见译语有人报云：「同从日本国过来船两只，到江南常州界岸，去此间三千余里。拟卖船，别雇唐船载物来。是恐会昌三年送圆载阇梨弟子等船，令回欤。今欲拟差人探去。又日本国惠萼阇梨子，会昌二年，礼五台山，为求五台供，就李驎德船，归本国去，年年将供料到来。今遇国难还俗，见在楚州」云云。特问圆载上人消息，无人知示。
　　八日，发。刘译语有书状付送登州已来路次乡人所嘱安存与作主人等事。上船入淮。
　　九日，斋时到涟水县。县属泗。缘楚州译语有书付送涟水乡人，所嘱令安存，兼计会之事，仍到县，先入新罗坊。坊人相见，心不殷懃。就管等苦觅识认，每事难为。遇留崔晕第十二郎，曾为清海镇兵马使，在登州赤山院时，一度相见，便书名留期，云：「和尚求法归国之时，事须将此名纸到涟水，晕百计相送，同往日本。」相期之后，其人又归到新罗，遇国难，逃至涟水住。今见便识，情分不疏，竭力谋停住之事，苦觅识认管等，俛仰计之。仍作状入县见长官，请停泊当县新罗坊内，觅船归国。长官相见哀恤，唤祇承人处分，令勾当茶饭饮食。且令将见长官，问云：「新罗坊里，曾有相识否？」答曰：「缘开成四年日本国朝贡使从楚州发归国时，皆于楚州及当县抽人，的令有相识。」长官处分祇承人云：「领和尚到新罗坊，若人识认，即分付取领状来；若无人认，即领和尚来。」便共使同到坊内。管等拟领，别有专知官不肯，所以不作领状，到县中。长官判，权在大善寺安置。三日住歇，崔十二郎供作主人。得县牒及递送人，向州发去。崔十二郎雇船，排比路粮、碗、菜蔬等，一切周备，便相别云：「弟子有心，欲得留和尚从此发送归国。缘众人不肯，及官家牒已了，努力不及，不遂本心。秋后自拟到登州界，方冀相访」云云。
　　十五日，到海州。入县通状请暂停泊：「日本国朝贡使船此间岸，从此发归本国。圆仁等随使来朝，今归本国，节级递到此间，便是海岸。伏乞暂停泊当州，自觅舟船归本国。」长官云：「近者新罗僧亦从京兆府递来，请于当州权泊，使君不肯，便递过。和尚请停住事，亦应难，然县司不自由，事须经使君通状。」
　　十六日，入州刺史，请从当州归国。刺史不与道理，仍判云：「准递过，州司不敢停留。告知者。」
　　十七日，发。从海州向北无水路。虽傍海行，而不见海。终日过野便入山。
　　十八日，到怀仁，管海州。人心孝顺，见客殷重，等闲相接，县司用心亦善。
　　廿日，发。山野行，草木高深，希逢人。终日上山入谷，蹋泥水，辛苦无极。
　　廿一日，到莒县，管在密州县司。百姓心恶。
　　廿六日，到密州。人心猛恶，温柔者稀。
　　八月二日，到高密县。人心和软。
　　六日，到即墨县，管在莱州。人心孝顺，能安存客。
　　十日，到昌阳县，莱州管。人心好。
