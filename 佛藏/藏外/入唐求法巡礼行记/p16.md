<!-- { "loadSidebar": true } -->
　　十六日，入开元寺，上阁观望。阁内有弥勒佛像，以铁铸造，上金色，佛身三丈余，坐宝座上。诸寺布设，各选其胜。
　　十七日，赴节度同军将胡家请，共供主僧义圆到彼宅斋。诸寺盂兰盆会，十五日起首，十七日罢。
　　十八日，南天竺三藏法达边，写取五台山诸灵化传碑等。十八日，欲向长安发去。头陀僧义圆见雇博士，自出帔奥子一领，画五台山化现图，拟付传日本国。为待画毕，不得发去。
　　十九日，随头陀赴女弟子真如性请，到宅断中。因同巡台来，今为主人。
　　廿二日，共头陀赴尼真如心宅斋，亦是同巡五台者也。
　　廿三日，共头陀赴尼真如大业寺律大德院斋。尼大德三人亦共头陀同巡台来。
　　廿六日，画化现图毕。头陀云：「喜遇日本国三藏，同巡台，同见大圣化现。今画化现图一铺奉上，请将归日本供养，令观礼者发心，有缘者同结缘，同生文殊大会中也。」斋后，辞别院中众僧，始向长安去。头陀云：「余本心欲送和尚，直到汾州，在路作主人。今到此间，勾当事未了，不免停住十数日间，不遂本请」云云。同巡台僧令雅云：「余欲得送和尚向长安去。」头陀嘱云：「替余勤勾当行李，努力侍奉，莫令远客在路寂寞。」便为同行发。头陀云：「相送同出城，共巡礼西山去。」便同出城西门，向西行三四里，到石山，名为晋山。遍山有石炭，近远诸州人，尽来取烧，修理饭食，极有火势，见乃岩石燋化为炭。人云天火所烧也。窃惟未必然矣，此乃众生果报所感矣。山门有小寺，名为石门寺。寺中有一僧，长念法花经已多年。近日感得舍利，见倾城人尽来供养。僧俗满寺，不知其数。得舍利之初源者，念经僧于夜房中坐念经，有三道光明来照，满房晖明而遍照寺。寻光来处，从寺西当岩底出来，每夜照室及寺院。其僧数日之后，寻光到岩所，掘地深一丈余，得三瓶佛舍利。青璃瓶里有七粒舍利；白璃瓶中有五粒舍利；金瓶之中有三粒舍利，擎来安置佛殿中供养。太原城及诸村贵贱男女，及府官上下，尽来顶供养。皆云是和尚持法花经不可思议力所感得也。从城至山，来往人满路稠密，观礼奇之。从石门寺向西上，行二里许，到童子寺，慈恩台法师避新罗僧玄测法师，从长安来始讲唯识之处也。于两重楼殿，满殿有大佛像，见碑文云：「昔冀州礼禅师来此山住，忽见五色光明云，从地上空而遍照。其光明云中，有四童子坐青莲座游戏，响动大地，岩巘颓落。岸上崩处，有弥陀佛像出现。三晋尽来致礼，多有灵异。禅师具录申送，请建寺，遂造此寺。因本瑞号为「童子寺」。敬次镌造弥陀佛像，出现颜容颙，皓玉端丽、趺座之体，高十七丈，阔百尺。观音、大势各十二丈」云云。
　　廿七日，粥后发，于此与供养主义圆头陀别矣。共同巡台僧令雅，同为一行，共往西京。从童子寺南踰一岭，到雨花寺断中。从雨花寺向西南，出山行卌里，到清凉县，入普通院宿。院主不解主客之礼。
　　廿八日，向西南行十五里，到晋村家断中。西南行廿五里，到石高村，入石毫院宿。
　　廿九日，西南行廿五里，到文水县李家断中。是义圆头陀亲门徒，饭食如法。斋后，行卌里，到郭栅村，入村寺宿。院主僧见客不喜。
　　八月一日，西南行廿五里，到汾州东众香寺断中。寺东有汾河泊水。汾河流到此涨泊，故唤为「泊」。周围千町许，而渐向南流，到河中府，入于黄河。从众香寺西行五里，到汾州城南行门西边，入法津寺涅盘院宿。此院是台山供主义圆头陀院也。于太原告请云：「到汾州，必到院歇息。」因此到院宿。州押衙姓何，来寺中相看安存，是义圆头陀门徒，见此远客，作主人殷懃。从州向西，去寺五十里，山中有广城院。有仙悟座主讲天台止观，门人五十余人，今见在州。南去州八十里，有宝福山高峻，人云空王佛行道之处，迄今圣迹甚多。
　　二日，雨下，早朝到何押衙宅茶语，押衙设断中。斋后发，向南行卅里，到孝义县。县北一里有魏文侯墓。入城内涅盘院宿。有桂轮座主，初见则不喜，后语话始欢喜。曾讲涅盘经数遍，兼解外典。新造唐韵略及大藏经音八卷，拟进今上，未毕功迹。
　　三日，早发，向南行十五里，到王同村王同院断中。斋后，南行卅里，到冷泉店宿。主人周匝。
　　四日，粥后，傍汾河寻山谷行卅五里，到小水店李家断中。斋后，傍汾河西南行十里，到灵石县。过县，傍汾河南行廿里，到阴地关。关司勘出。过关南行十里，到桃柳店掉家宿，店临汾河，有五六家，主人心平。
　　五日，平明，南行十里到长宁驿汾水关，关司勘入。是河中府北界晋州汾西县管内。南行廿里，到永清驿断中。斋后，南行廿里，到晋州管内霍邑县。县城西近侧有白雉泉。昔魏孝文帝此城西过，见石下白雉飞山，其泉涌出。县城南行三里，有金狗鼻。汉文帝自代过此南，见金狗吠于此鼻上。已上二事并题木上。金狗，丘体高大，北西二方峻岸。北向县家，西临汾河。县北去太原鼻者，三丘并列，貌如覆三百五十里，南去上都九百一十里，南去晋州百六十里。从县西行十五里，到霍昌村马家店宿。主人贼。
　　六日，粥后，南行十五里，到益昌驿断中。主人虽有道心，极贫。斋后，南行卅里到赵城县。从县南行十五里，到屈项村大历寺宿。
　　七日朝，南行廿里，到洪洞县断中。斋后，南行六十里，到晋州城内市西普通院宿。
　　八日早朝，出城西门，西南行卅里，到晋桥店断中。南行廿五里，到故关店。过河入景云普通院宿。河北晋州襄陵县南界，河南绛州太平县北界。
　　九日，朝，雷雨。少时雨止。南行廿五里，到太平县断中。出南廓门，向未申行五十里，到长秋驿宗家店宿。驿北十五里许，有马头山。
　　十日，早发，西行卅里，稷山县断中。从县山望见稷山，去县十五里地。黄虫满路，及城内人家无地下宿。斋后，西行六十五里，黄虫满路，吃粟谷尽，百姓忧愁。黄昏之时，到龙门县，入招提院宿。院主僧无周匝。
　　十一日，斋后，西南行十六里，到新桥渡。渡汾河，从渡西岸，东岸。正南行卅五里，到宝鼎县管内秦村，入村院宿。
　　十二日，迟发，向西望见黄河。南行廿五里，到宝鼎县，入天王邑断中。斋后，南行卌里，到临晋县粉店宋家宿。主人有道心。
　　十三日，早发，南行卌里，到辛驿店头断中。斋后，南行卅五里，到河中节度府。黄河从城西边向南流。黄河从河中府已北，向南流到河中府南，便向东流。从北入舜西门出，侧有蒲津关。到关得勘入，便渡黄河。浮船造桥，阔二百步许。黄河西流，造桥两处。南流不远，两派合。都过七重门。向西行五里，到河西县八柱寺宿。寺在县城西，去县百步来地。
　　十四日，歇。
　　十五日，发，西行卅里到朝邑县，于店断中。斋后，西行卅五里到同州，入靡化坊天王院宿。夜雨。
　　十六日，朝时雨停。发。西行十里，渡洛河。西行十里，到冯翊县安远村王明店王家断中。雨行不行，入村院宿。从洛河西，谷苗黄虫吃尽，村乡百姓愁极。
　　十七日，雨止。西行十五里，到蕃驿店高家断中。西行卌里，到故市店，入天王院宿。
　　十八日，迟发，西行廿五里，到永安店断中。斋后，西行卅五里，到新店。经卅来家，觅宿处不得，强入赵家宿。
　　十九日，南行卅里，到京兆府界操阳县断中。于县南头见山陵使回入京城。是葬开成天子使。营幕军兵，陈列五里。军兵在大路两边对立，不妨百姓人马车从中路过。县西，去县八九十里山中，有陵头，去京在东二百余里。过军营中，南行卅五里，到高陵县渭桥。渭水阔一里许，桥阔亦尔。镇临渭水，在北岸上。渭水本从土蕃出来，东流远入黄河。过桥南行五里，到三家店佛殿宿。
　　廿日早，南行廿五里，到万年县灞桥店断中。灞水本从终南山来，入渭河。斋后，从灞桥南行十五里，到浐水桥。浐水从终南山来，入于渭河。灞、浐两水向北流去，水色清。唯未问得泾水。西行十里，到长安城东章敬寺前歇。寺在城东通化门外。从通化门外南行三里许，到春明门外镇国寺西禅院宿。
　　廿二日午前，山陵使回来，从通化门入。斋后，出镇国寺，入春明门，到大兴善寺西禅院宿。
　　廿三日，斋后，到左街功德巡院，见知巡押衙、监察侍御史姓赵名炼，通状请寄住城中诸寺寻师。状文如左：
　　　　日本国求法僧圆仁、弟子僧惟正、惟晓、行者丁雄万，并连青州公白
右圆仁等，去开成三年，随朝贡使来寻访佛教。今年三月，请青州公，入五台山礼谒圣迹，遂到此间，拟学圣法。伏请寄住城中寺舍，寻师听学。谨具如前，伏听处分。帖件状如前。
谨牒
　　开成五年八月廿三日　　　　　　　　　　　　　　　　日本国求法僧圆仁牒
知巡侍御差巡官一人，领僧等于资圣寺安置。
　　廿四日，辰时，巡院押衙作状差巡官，令参见功德使。左街功德使、护军中尉、开府仪同三司、知内省事、上将军仇士良，封三千户。僧等随巡官人使御，从寺北行，过四坊，入望仙门，次入玄化门，更过内舍使门及监院，更入一重门，到使衙南门。门内有左神策步马门。过六重门，到使衙案头通状请处分。细问来由。更作一状，合知事由如左：
　　日本国僧圆仁、弟子惟正、惟晓、行者丁雄万
右圆仁等，去开成三年四月，随本国朝贡使，上船过海。到七月二日，到扬州海陵县白湖镇。八月内到扬州，寄住开元寺，过一冬。开成四年二月，离扬州到楚州，寄住开元寺。至七月，到登州文登县赤山院。住过一冬，至今年二月，离登州。三月到青州，权住龙兴寺。十日已来，遂于节度使寿尚书边请得公。五月一日，到五台山巡礼圣迹。七月一日，从五台来。今月廿三日到城。今请权寄住城中寺舍，寻师听学，归本国。谨具如前，伏请处分。牒件状如前。谨帖
　　开成五年八月廿四日　　　　　　　　　　　　　　　　　　日本国求法僧圆仁帖
缘开府不出，不得进状。案头何判官送到内护国天王寺安置。寺在左神策军球场北。寺与大内隔墙，即皇城内城东北隅也。常置二七僧令转念。众僧见客周匝。
　　廿五日，斋后，从使院有使，唤僧等随使入使衙。得功德使牒，称权寄住资圣寺，仰纲维供给者。知巡侍御准使帖，转帖资圣寺便差巡官送到寺，且在库西亭安置。
　　廿六日，雨下。暮际，纲维安排房院，于净土院安置。院主僧师安有道心，见客僧慰问殷懃。每向诸僧寻问持念知法人，未得的实。
