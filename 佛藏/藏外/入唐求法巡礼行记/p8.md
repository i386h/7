<!-- { "loadSidebar": true } -->
　　廿九日，迟明，共道玄阇梨入来客房，商量留住之事，便向船处归去。赤山浦东南涉少海，有岛与东岸接连，是吴干将作剑处，时人唤为莫耶岛。但莫耶是岛之名，干将是锻工之名。
　　七月十日、十一日，海里无风，波浪猛腾彻底涌沸，浪声如雷，泊船漂振，惊怪不少。
　　十四日辰时，辞山院到舶船处，在岸头共戒明法师及粟录事、和录事辞别，往真庄村天门院相看法空阇梨。此师曾至本国，归来二十年。夜宿其院。
　　十五日，山院吃斋，便吃新粟米饭。
　　十六日早朝，从山院下，在路闻人道：「舶船昨日发去。」到舶船处，觅船不见，暂住岸头。赤山院众僧共来慰问，俱登赤山院吃饭。便见州使四人先来在院，运日本国朝贡使粮七十石米，今于当村。缘朝贡使已发，不得领过，便报县家去。院里老少深怪被拋，慰问殷懃。
　　廿一日申时，本国相公已下九只船来，泊此赤山浦。即遣惟正起居相公，兼谘诸判官、录事等。相公差近江权博士粟田家继，及射手左近卫大部贞名等慰问请益僧，兼令问第二舶逢危害之事。
　　廿二日，不发。
　　廿三日，早朝，山头望见泊舶处，九只船并不见，便知夜头同发。西北风吹。赤山东北隔海去百许里，遥见山，唤为青山，三并连，遥交炳然，此乃秦始皇于海上修桥之处。始皇又于此山向东见蓬莱山，瀛山、胡山，便于此死。其时麻鞋今见在矣。见旧老说，便得知之。三僧为向天台，忘归国之意，留在赤山院。每问行李：向南去道路绝远；闻道向北巡礼有五台山，去此二千余里，计南远北近。又闻有天台宗和尚法号志远，文鉴座主兼天台玄素座主北台，在宋谷兰若先修法花三昧得道。近代有之弟子，今在五台山修法花三昧，传天台教进禅师，楚州龙兴寺僧也，持盘经一千部入台山志远禅师边受法花三昧，入道场求普贤，在院行道，得见大圣，如今廿年来也。依新罗僧圣林和尚口说记之。此僧入五台及长安游行，得廿年来此山院。语话之次，常闻台山圣迹，甚有奇特，深喜近于圣境；暂休向天台之议，更发入五台之意。仍改先意，便拟山院过冬，到春游行巡礼台山。
　　廿八日申时，县使窦文至等两人将县帖来。其状称：
县帖青宁乡
得板头窦文至状报：日本国船上拋人三人。
右检案内，得前件板头状报：其船今月十五日发讫，拋三人，见在赤山新罗寺院，其报如前者。依检，前件人既船上拋，即合村保板头当日状报，何得经今十五日然始状报？又不见拋人姓名兼有何行李衣物？并勘赤山寺院纲维、知事僧等，有外国人在，都不申报。事须帖乡专差人勘事由，限帖到当日，具分折状上。如勘到一事不同及妄有拒住，并进上勘责。如违限，勘事不子细，元勘事人必重科决者。
　　开成四年七月廿四日　　　　　　　　　　　　　　　　　　　　　　　典王佐帖
　　　　　　　　　　　　　　　　　　　　　　　　　　　　　　　　主簿副尉胡君直
　　摄令戚宣员
求法僧等便作状，报留之由。其状如左：
　　日本国僧一人、从小师二人、行者一人留在山院
　　事由
右僧等为求佛法，涉海远来，虽到唐境，未遂宿愿。辞乡本意，欲巡圣国，寻师学法。缘一朝贡使早归，不能相随归国，遂住此山院。已后便拟巡礼名山，访道修行。但随身物铁口、铜铙二具、铜瓶一口、文书廿余卷、遮寒衣裳等，更无别物。今蒙县司勘问，具事由如前，牒件状如前。谨牒
　　开成四年七月廿日
　　　　　　　　　　　　　　　　　　　　　　　　　　　　　　日本国僧圆仁状帖
　　　　　　　　　　　　　　　　　　　　　　从僧惟正、僧惟晓、行者丁雄万奉帖
　　青宁乡赤山院状上：勘日本国僧人船上不归事由等状
右日本国僧圆仁、小师惟正、惟晓、行者计四人，口云：「远闻重花兴流佛教，故来投学圣教。拟次寻名山圣迹，巡礼诸方。缘时热，且在山院避热，待时凉即便行。」遂不早县司，更无别物。如通状后不子细，法清等虚妄之过。谨具状上，事由状惟悉察其僧等缘身衣如前。
　　开成四年七月日　　　　　　　　　　　　　　　　　　　　　赤山院主僧法清状
　　八月十三日，闻相公已下九只船在青山浦，更有渤海交关船同泊彼浦，从彼有人来报县家去，未详虚实所以然者。九只船从此赤山浦发后，西北风连日常吹，于今犹有，更有何所障不发去？但应是人虚传。
　　十五日，寺家设馎饨饼食等，作八月十五日之节。斯节诸国未有，唯新罗国独有此节。老僧等语云：「新罗国昔与渤海相战之时，以是日得胜矣，仍作节乐而喜舞，永代相续不息。设百种饮食，歌舞管弦以昼续夜，三个日便休。今此山院追慕乡国，今日作节。其渤海为新罗罚，纔有一千人向北逃去，向后来，依旧为国。今唤渤海国之者是也。」
　　十六日，为惟正、惟晓始读因明论疏。青州都督府管内有四个州：莱州、登州、淄、青州，并山东道。登州四县：牟平县、文登县、蓬莱县、黄县。蓬莱县在州下。今此山院是文登县清宁乡赤山村内。清宁乡南极望海有莫耶岛，是吴干将作剑之处。当在赤山东南，隔以小海，从赤山北向东转去，陆路得到。
　　九日大，一日己卯，问录往台山行李、州名、里数：过八个州到五台山，计二千九百九十来里；从赤山村到文登县，百三十里；过县到登州，五百里；从登州行二百廿里，到莱州；从莱州行五百里，到青州；从青州行一百八十里，到淄州；从淄州到齐州，一百八里；过齐州到郓州，三百里；从郓州行，过黄河到魏府，一百八十里；过魏府到镇州，五百来里；从镇州入山，行五日，约三百里，应到五台山。依新罗僧谅贤口说记之。
　　三日午时，县使一人将县帖来。其帖文如左：
县　帖青宁乡
　　先得状，在赤山寺院，日本国船上拋僧三人、行者一人
右检案内得状称，前件僧等先具事由申上讫，恐后州司要有追勘状请帖海口所由及当村板头，并赤山寺院纲维等，须常知存亡，请处分者。奉判准状帖所由者。依检前件人事，须帖海口所由告报，及纲维等，须常知存亡。如已后州司追勘，称有东西不知去处，免追必重科决。
仍限帖到当日，告示畜取状，州状上者。
　　开成四年八月十三日　　　　　　　　　　　　　　　　　　　　　　　典王佐帖
　　　　　　　　　　　　　　　　　　　　　　　　　　　　　　　主簿副尉胡君直
　　摄令戚宣员
司功
　　先在青宁乡赤山寺院日本国船上拋僧三人、行者一人
右件僧等先申州，申使讫。恐有东西去，八月十四日帖赤山寺院并村保、板头、海口所由等，须知存亡。寻问本乡里正，称村正谭亶拋帖，至今都无状报。其谭亶见在，伏请处分。牒件状如前。谨帖
　　开成四年九月日　　　　　　　　　　　　　　　　　　　　　　　　　典王佐牒
　　青村正状　宣员
日本国僧圆仁等　状上
　　奉帖勘问拋在赤山院日本国僧三人行者一人东西存亡事由状
右僧等为慕佛法，权住山院，已得稳善。欲拟便出，游礼诸处。缘时临寒，未有东西，在此山院过冬。到春巡礼名山，访寻圣迹。僧等请愿，状报既了。今蒙帖勘东西存亡，谨具事由，状上如前。牒件状如前。谨牒
　　开成四年九月三日　　　　　　　　　　　　　　　　　　　　日本国僧圆仁等帖
　　十二日午时，云雷雹雨。五更之后，龙相鸣，雹雨交下，电光纷耀，数不息，到晓便止。朝出见之，冰雹流积三四寸许，凝积如雪。老僧等云：「古来相传，此山多有龙宫。」祠部　牒
　　上都章敬寺新罗僧法清
　　右请准格所在随缘头陀
牒：得前件僧状称，本心入道，志乐头陀。但是名山，归心礼谒；经行林下，所在寻师，学迦叶之行门，进修佛理。请准干元和元年四月十二日，三藏僧般若力奏弟子大会等请头陀，奉依释教，准修行。所在头陀，勿亏圣典。但为持念损心，近加风疾，发动无恒，药饵之间，要须市易将息。今欲往诸山巡礼及寻医疗疾，恐所在关戌、城门街铺、村坊佛堂、山林兰若、州县寺舍等不练行由，请给公者。付库检得报内名同者。谨检格僧尼有能行头陀者、到州县寺舍，任安置将理，不得所由恐动者。僧法清请头陀检勘同者，准状牒。故牒　　元和二年二月日　　　　　　　　　　　　　　　　　　　　　　　　令吏潘伦牒
　　　　　　　　　　　　　　　　　　　　　　　　　　　　　　　　　　主事赵参
　　　　　　　　　　　　　　　　　　　　　　　　　　　　　　　　员外郎周仲孙
日本国求法僧等　牒　当寺
　　僧圆仁　从僧惟正、惟晓　行者丁雄万
请寺帖报州县给与随缘头陀公
牒：僧等本意钦慕释教，远投仁境，归心圣迹，志乐巡礼。见说台山等诸处，法教之根原，大圣之化处，西天高僧踰崄寻访，汉地名德在兹得道矣。僧等之仰彼芳猷，偶属良缘，幸到圣国。今欲往赴诸处，以遂旧情。恐在道路，不练行由。传闻般若三藏，为头陀僧，奏请公，准修行，起昔续今也。伏望当寺准当国格例，帖报州县，请给公。然则，纲维弘法之芳声，远振海外；催劝之恩赖，扶扬佛日。不任思诚之至。具状如前，牒件状如前。谨牒
　　开成四年九月廿六日　　　　　　　　　　　　　　　　　　日本国延历寺求法僧
　　廿三日，据唐历立冬，自后寒风稍切。
　　廿七日，下雪。自九月中旬已来，寒风渐起，山野无青草，涧泉有冻气。
　　廿八日，始当院收蔓菁、萝卜，院中上座等尽出拣叶。如库头无柴时，院中僧等不论老少，尽出担柴去。
　　十月一日，始霜下。
　　五日，泉冰。
　　十日，夜半闻雁声，空飞南去。
　　十五日夜半，月蚀，院里师尽出，作声打板；五更之初，月色渐明。
　　十一月一日，赴新罗人王长文请，到彼宅里吃斋。斋后，共数僧等到寺院庄宿一宵。
　　十二日晚头，归到山院。
　　九日，冬至节，众僧相礼。辰时，堂前礼佛。
　　十六日，山院起首讲法花经，限来年正月十五日为其期，十方众僧及有缘施主皆来会见就中圣琳和尚是讲经法主，更有论义二人：僧顿证、僧常寂。男女道俗同集院里，白日听讲，夜头礼忏听经及次第，僧等其数卌来人也。其讲经礼忏，皆据新罗风俗。但黄昏、寅朝二时礼忏，且依唐风，自余并依新罗语音。其集会道俗老少尊卑，是新罗人，但三僧及行者一人，日本国人耳。
