<!-- { "loadSidebar": true } -->
　　上堂。一叶落天下春。无路寻思笑杀人。
　　下是天上是地。此言不入时流意。南作北东作西。动而止喜而悲。
　　蛇头蝎尾一试之。猛虎口里活雀儿。是何言。
　　归堂去上堂。眉毛眼睫最相亲。鼻孔唇皮作近邻。
　　至近因何不相见。都缘一体是全身。
　　上堂。提拄杖卓一下乃顾视曰。拄杖子拄杖子。
　　你无住持干怀。又无病痛苦恼。如此黑瘦何也。
　　拈拄杖呵呵大笑云。是何言也。若色见声求是行邪道。
　　昔临济德山由之发明见谛。后来明眼尊宿由之接物度人。
　　岂不见。黄檗普请次。檗谓临济云。
　　我最得者拄杖气力。临济近前夺下拄杖推倒黄檗。黄檗遂云。
　　扶起我来。扶起我来。时有一僧。近前扶起云。
　　和尚争容得者风颠汉恁地无礼。檗却打其僧数下。临济乃云。
　　苍天苍天。大众。当时拄杖子。如今却在龙门手里。
　　乃提起召大众云。还有临济手段底么。出来出来。
　　龙门却是放得下。遂抛下拄杖放身便倒云。有扶得者出来。
　　良久云。既无临济之人。又无扶起之者。龙门自起自倒。
　　有甚用处。归堂去。下座。
　　甘露和尚入山上堂。达磨不来唐土。地久天长。
　　二祖不往西天。山青水绿。龙吟雾起虎啸风生。
　　秋雨垂空浮云蔽日。诸人有眼还见么。有耳还闻么。既具见闻。
　　何者是迷何者是悟。何物为缘何物为对。
　　要知迷悟升沉理。毕竟须还本分师。先佛道。身相属四大。
　　心性归六尘。四大体各离。谁为和合者。大众。
　　身心既乃如此。现今复是何物。近来参学之人。尽皆奔驰语句。
　　举论古今。于本分事全不明了。所以正宗淡薄。
　　道法浇漓。幸遇和尚到来。伏望震潮音示真旨。
　　抉重瞙显衣珠。四众倾诚不胜虔请。
　　黄龙灵源和尚遗书至上堂。昔开正续铭。
　　今示真归告。一路涅槃门。行说皆亲到。明然临济灯。
　　妙唱黄龙道。空海久澄虚。云涛方浩浩。横吞巨海高驾铁船。
　　隐显同源卷舒无际者。其唯灵源乎。禅师居究竟地。
　　住本觉场。虽曰示生。实无生而可示。虽曰示灭。
　　实无灭而可示。明明密密。密密明明。真化不移。何方出没。
　　所以遗言作训。真告普闻。能事始终。一期云毕。
　　而某曩岁游方之始。邂逅龙舒。许以半面之交。气投分感。
　　虽则荆山隐玉。巳遇良知。尔后蚌腹剖珠。登舟获剑。
　　欧峰再会素愿尤谐。欢洽妙期有同符节。
　　自初及此三十年间。理契同风至音无间。夫何遽别特示遗书。
　　感存念亡。此情弥切。虽然如是。佛佛不思议。
　　不许长住世。大众审思惟。毕竟祇者是。
　　然则子期既没伯牙绝弦。盖伤其无知音尔。况此至道离见超情。
　　莫逆于心夫何言也。昔人问长沙。南泉迁化向什么处去。沙云。
　　石头作沙弥时参见六祖。
　　云不问石头作沙弥时参见六祖。南泉迁化向什么处去。沙云。教伊寻思去。
　　师乃呵呵笑云。会么会么。水长船高泥多佛大。
　　共至灵前不劳观听。
　　蒋山佛鉴和尚遗书至上堂。恶恶。师兄师兄。
　　出在我前。去复我先。恶恶。师兄师兄。出在我前。
　　许我并驾而齐肩。去复我先。使我只翼而孤骞。岂不念兹苦海。
　　群迷未度。况乃五湖玄学。负笈趋筵。
　　遽辞舟楫孰济长川。然佛法道理自有因缘。此盖众生无佑薄福使然。
　　永违丛社。法炬无传。我闻如来双林示灭。
　　又闻达磨只履西迁。佛佛祖祖其道绵绵。况我钟山佛鉴法兄。
　　妙机无间出没应缘。去来生死吾何预焉。
　　而某于师门最为深契。在雁序手足相连。义交金石气薄云天。
　　听遗音而何忍。念朽质以非坚。同心共照。夫复何言。
　　尚记得如来灭度阿难问迦叶曰。世尊传金襕外。
　　更传何法。迦叶曰阿难。阿难应喏。迦叶曰。
　　倒却门前刹竿著。大众。若无者个公案。生死炽然。白云师翁道。
　　金襕之外复何传。弟应兄呼岂偶然。倒却门前刹竿著。
　　免教依旧倚边。大众会得么。倚边倚边。
　　寂灭光中礼白莲。
　　上堂。达磨大师所传心印。看看扫地尽也。
　　如今还有人见达磨大师么。若见得。方解承当。若见未得。
　　切忌认著。所以正宗淡泊异道峥嵘。昔日王常侍参睦州。
　　一日州问曰。今日何故入院迟。侍云。为看马打毬。
　　所以来迟。州云。人打毬马打毬。侍云。人打毬。州云。
　　人困么。侍云困。马困么。侍云困。州云。露柱困么。
　　侍惘然无对。归至私第中。夜间忽然省得。明日见州云。
　　某会得昨日事也。州日。露柱困么。侍曰困。州遂许之。
　　此是达磨大师宗旨。露柱不解打毬。如何却困。
　　还有明得者磨。人困马困未是困。露柱之困始是困。
　　好于言下证无生。莫向言中寻尺寸。百丈若无双耳聋。
　　临济争解领三顿。尽将业识作流传。此道今人弃如粪。久立。
　　上堂。昔有使头使下二人。一时奉事观音。
　　一日使下偷使头钱走。使头烧香祷告观音。愿我捉得使下。
　　使下亦烧香祷告观音。愿使头不见我。当此之际。
　　观音救谁即是。祇救使头又违使下。祇救使下又违使头。
　　若一时总救。事甚相违。山南辩和尚道。若要行大道。
　　三步作一跳。大众好语。祇恐人粗心。子细究之。
　　又却出疏不出。山僧为你一一分剖看。若人要会。
　　先须识取观音。要识观音么。大慈悲心是。
　　更须知大慈悲心从甚处流出。现今历历听法者。无心而流出万宗。
　　若识得了使头。方解作得使头。非唯作得使头。
　　亦乃识得使下。此使下是使头底使下。离使头外别无使下。
　　若识得观音了。使下方解作得使下。非但作得使下。
　　亦乃识得使头。此使头是使下底使头。
　　离使下外别无使头。若恁么。使头使下但是空名。
　　使下使头悉皆无寄。大慈悲心炽然独脱也。既识得使头。
　　又识得使下。更须识得钱帛。使头见之是使头钱帛。
　　使下见之是使下钱帛。离使头使下外别无有钱帛。
　　亦须知使头钱帛。自不干使下事。使下钱帛。亦不干使头事。
　　各不相到。虽不相到。使头钱帛即是使下钱帛。
　　使下钱帛即是使头钱帛。同一物耳。若恁么既同。
　　若恁么既异。皆大慈悲心之作用也。即知得钱帛。
　　又须明取得失。使头失财时是使头失。使下得财时是使下得。
　　得失不在别人分上。如此则使头失时是使下得时。
　　使下得时是使头失时。得失虽殊而不异。
　　得失各异而常同。岂别有一物作同作异也。若使头若使下。
　　若钱帛若得失。一一明了。方名观自在菩萨。古人云。
　　得失是非诸佛智。一人无心眼耳聋。
　　上堂云。西瞿耶尼打鼓。南赡部洲上堂。大众。
　　十方齐至等闻。野客称扬。此声遍满十方。照破闻见色香。
　　堪笑释迦老子。等闲动地放光。大众归堂。
　　徐公大夫入山上堂。何处求通达。疑根自不凡。
　　顿明心即佛。陡觉海非鹹。善财楼阁路。日进丹霄步。
　　凡夫云未然。我道常披露。大众。譬如自面岂辨须眉。
　　又如眼根不自见眼面。若有见即非本头。
　　若见眼根眼即同境。所以石巩自射无下手处。乃证全身。
　　庞公问心一口吸尽。遂得真实。此所谓大丈夫之事业也。
　　不见道。大丈夫秉慧剑。般若锋兮金刚焰。
　　非但能摧外道心。早曾落却天魔胆。
　　莫不是了见本来面目证得清净法眼。故得称为大丈夫也。
　　此日伏蒙提宫大夫朝旆入山光临泉石。顷者山野辄效先德。
　　开法施场住持此山。数年之间傍资修换。为禅者游心之地。
　　工役既毕。辄以土木之功。干干视听。愿得雄伟之文。
　　以彰不朽。为来者之益。伏蒙惠示。莫大之幸。
　　山僧虽不晓义理。观此嘉作。近世所稀。岂此邦此山之幸。
　　亦天下丛林之幸甚也。昔向居士木食涧饮。
　　以所悟布之文字。求二祖大师印证曰。影由形起。响逐声来。
　　弄影劳形。不识形为影本。扬声止响。不知声是响根。
　　除烦恼而趣涅槃。喻去形而觅影。离众生而求佛果。
　　喻默声而寻响。当知得无所得。失无所失。
　　未及造谒聊伸此意。伏望答之。二祖大师答曰。备观来意皆如实。
　　真幽之理竟不殊。本迷摩尼谓瓦砾。豁然自觉是真珠。
　　无明智慧等无异。当知万法悉皆如。愍此二见之徒辈。
　　伸词措笔作斯书。观身与佛不差别。
　　何须更觅彼无余。居士得偈欣然奉侍。诸仁者。古人悟心布之文字。
　　实是希有。还见二祖大师与居士所证所得之事么。
　　良久云。浩劫有穷。斯文不泯。久立。
　　上堂。虑而解思而知。孤灯难并太阳辉。
　　不是心不是佛。为君扫荡精灵窟。摩天鹞子入云飞。
　　千里万里祇一突。阿剌剌。下座。
　　上堂。不起疏慵不进修。实无言说实无求。
　　夺饥人口中之食。驱耕夫手里之牛。真快活百无忧。
　　自是不归归便得。五湖风浪拍天流。
　　陈与明还佛顶心经愿请上堂。唵齿临唵齿临。
　　唵部临唵部临。大众。此是甚么言语。义理如何。
　　还有人会得么。若道是言语。又不成言语。若道有道理。
　　又不成道理。可谓言诠不到。分别不及。先圣呼为密语。
　　又曰真言。一切言音从是而生。一切语教从是而出。
　　山僧适来看经中。得七字陀罗尼。能灭千灾成就万德。
　　今对诸人举此七字陀罗尼一遍。诸人谛听。
　　遂默然屈第一指至第七指曰。诸人闻得么。恐诸人不闻。
　　更举一遍。又默然屈一指至七指曰。闻得么。大众。
　　唯佛与佛乃能知之。自余群生悉皆罔措。有方便门。
　　名曰重说偈言。今更再三分明说此七字咒曰。
　　佛顶心经斋愿了。大众。晓得其中旨趣么。
　　待山僧奉为解释一字字要知落处。若论佛。祇是当人更无物。若论顶。
　　昼夜舒光照前境。若论心。看时无相用时深。若论经。
　　解语能言不是声。若论斋。所为所作尽和谐。若论愿。
　　犹如身在龙门院。若论了。无虑无疑心皎皎。心皎皎。
　　增添福寿灾殃少。论量功德广难思。须弥未大沧溟小。
　　山僧适来说者。是真言。世人祇知有言。不知有真。
　　若不知真。所言皆妄。何者名为真言。能出万宗故曰真言。
