<!-- { "loadSidebar": true } -->
　　又问。风穴提印南院传衣。昭公演化于西河。
　　嵩师领徒于并垒。南宗之旨北土大兴。且道二师承谁恩力。
　　师云。不入莲池浴。懒向雪山游。杨云。
　　清凉山里万菩萨。师云。维摩会中诸圣集。李云。背负乾薪遭野火。
　　师云。口是祸门。问忉利透日月之上。四禅免风火之灾。
　　三交驾大牛之车。临汝握全提之印。
　　弥猴有一面古镜。狸奴有万里神光。直下承当是何人也。师云。
　　朝看东南暮观西北。杨云。狸奴白牯却知有。师云。
　　淹杀冢头蒿。李云。月里煮油铛。师云。石人腰带。又问。
　　一切诸佛尽在里许。动即丧身失命。著两头俱瞎。
　　拟议之时千山万水。直下会得也是炭库里坐地。
　　有不惜眉毛者。通个消息来。师云。百杂碎。杨云。平生不妄语。
　　师云。也要道过。李云。出穴兔遭罥。师云。东西无滞碍。
　　南北得自在。复有颂曰一言才出彻龙庭。
　　搅动须弥帝释惊。三世诸佛齐坐了。杖头傀儡弄双睛。杨答云。
　　今年桃李味甘香。一颗千金买得尝。贮药胡卢拖鼠尾。
　　穴门小窄转难藏。师又答。千年桃核未闻香。
　　几度逢春难得尝。灵龟曳尾除踪迹。沙中抱子更难藏。
　　杨又答。五台山里有文殊。罗汉天台洞里居。
　　为问紫胡一只狗。何如普化一头驴。师又答忽闻师子吼。
　　引出象王威。把定圣凡路。谁人敢眉。拟议尘沙劫。
　　动念隔千岐。瞬目他方去。早巳著灰泥。杨再答。蜘蛛网中坐。
　　虫儿不敢过。昨夜三尺雪。百鸟尽遭饿。果熟树低垂。
　　鹅肥甑箄破。借问末山尼。何如刘铁磨。师再答。
　　山高人难上。海深不见底。樵夫谩踏鞋。渔父休夸水。
　　言却超百亿。收来维摩诘。若觅同道人。旷劫不相识。
　　师作宗本颂。左顾右黄昏莽卤。展手回来早是彰露。
　　且道作么生是彰露底句。杨云。正杀人时出头。师云。
　　两脚梢空手叉胸。李云。左须右发隐文章。师云。
　　名利巳彰天下去。丫头女子倒骑牛。师复云。
　　维摩一默文殊赞善。若遇老僧在彼。各与三十棒。
　　且道这二老汉过在什么处。杨云。头破作七分。如阿梨树枝。师云。
　　迦叶不擎拳。阿难不合掌。李云。似犊牛儿未用角时。
　　师云。忙屈拳打令。师复云。教有明文。佛身充满于法界。
　　老僧今日充满于法界。侍郎即今在什么处。杨云。
　　布裙一截泥。努出膝盖子。师云。宽口布裤三尺杖。李云。
　　河水一担直三文。师云。只见鼻头津。不见顶后湿。
　　郑工部到汾阳昭和尚处茶话次。部云。
　　某甲留一偈赠师。偈曰。黄纸休遮眼。青云自有阴。莫将闲学解。
　　埋没祖师心。复云。只将此偈验天下长老。汾阳云。
　　与么则汾阳也在里头。部云。担枷过状。昭云。更不再勘。
　　部云两重公案。昭云。知即得。部良久。昭嘘一声。部云。
　　文宝文宝。昭云。在甚所在。部云。不容某甲出气。
　　争得嗔他道。淹滞长老在此。昭云。是何言欤。部云寔。昭云。
　　也不得放过。部云。请师一偈。昭云。不闲纸墨遂上札。
　　荒草寻幽径。岩松迥布阴。几多玄学客。失却本来心。
　　师在首山会下。因一日问。如何是佛法的的大意。山云。
　　楚王城畔汝水东流。师于此大悟。乃作三玄偈曰。
　　要用直须用。心意莫定动。三岁师子吼。十方没狐种。
　　我有真如性。如同幕里隐。打破六门关。显出毗卢印。
　　真骨金刚体可夸。六尘一拂永无遮。廓落世界空为体。
　　体上无为真到家。时首山闻得。乃请师吃茶。问云。
　　三颂是汝作耶。师云是。山云。
　　或有人教汝现三十二相时如何。师云。某甲不是野狐精。山云。惜取眉毛。师云。
　　和尚落了多少。山以竹篦向师头上打云。
　　这汉向后乱做去在。师自后辞山。山以拄杖付。师接得。有颂云。
　　和尚拄杖照破龙象。临济家风落在我掌。山云。
　　莫相带累。师以坐具便打。山云。果然带累。师云。
　　今日捉败这老贼。山云。又似得便宜。又似落便宜。
　　
　　古尊宿语录卷第十终。古尊宿语录卷第十一。
　　
　　慈明禅师语录［南岳下十世嗣汾阳］。
　　师讳楚圆。族出全州清湘李氏。少为书生。年二十二。
　　依城南湘山隐静寺得度。其母有贤行。使之游方。
　　师连眉秀目颀然丰硕。然忽绳墨。所至为老宿所呵。
　　以为少丛林。师笑曰。龙象蹴踏非驴所堪。尝橐骨董箱。
　　以竹杖荷之。游襄沔间。与守芝谷泉俱结伴入洛中。
　　闻汾阳昭禅师道望为天下第一。决志亲依。
　　时朝廷方问罪河东。泽潞皆屯重兵。多劝其无行。师不顾。
　　渡大河登太行。易衣类厮养。窜名火队中。
　　露眠草宿至龙州。遂造汾阳。先是汾阳预语首座。非久有异僧至。
　　传持吾道。一日忽率首座游山。首座云何往。汾州云。
　　接侍者去。首座云。和尚颠倒作什么。汾州云。但去。
　　果逢师至。即与同归。经二年未许入室。师每诣方丈。
　　汾州揣其志。必骂诟使令者。或毁诋诸方。
　　及有所训皆流俗鄙事。一夕诉曰。自至法席不蒙指示。
　　念岁月飘忽。已事未明。有失出家之利。语未卒汾阳叱曰。
　　是恶知识。敢裨贩我。举杖逐之。师拟伸救。汾阳忽掩其口。
　　乃大悟曰。是知临济道出常情。乃服役七稔。
　　去谒唐明嵩神鼎諲洞山聪。暨登杨大年李都尉之门。
　　机语契投。于是法道大振。宜春守黄公宗旦。请开法南源。
　　次迁道吾石霜福严兴化。
　　都尉李侯遵勖奏赐命服徽号。僧问。如何是道。曰踏著不瞋。云如何是道中人。
　　曰胸驮背负。问如何是祖师西来意。
　　曰浑家送上渡头船。问如何是异类中人。曰头长脚短。云谢师指示。
　　曰半幅全封。云直恁么去也。
　　曰阇黎鼻孔为甚么在山僧手里。僧无语。师便打。问莲花未出水时如何。
　　曰水深盖不得。云出水后如何。曰不碍往来看。
　　云花开后如何。曰南北馨香。云结子后如何。曰馁鱼餧鳖。
　　问如何是禅。曰鼻孔入地。师同大愚数辈辞汾阳。
　　相让不肯作参头。汾阳云。此行不可以戒推。听吾偈曰。
　　天无头。吉州城外起戈矛。将军疋马林下过。
　　员州城里闹啾啾。师遽出班云。楚圆何人。
　　敢受和尚如此记。即领众作礼。汾复祝之曰。吾在先师处亲证三昧。
　　汝今巳得。宜往南方大兴吾道。即造洞山宝禅师席。
　　终日面壁。宝问。达磨九年面壁意旨如何。师云。
　　空腹高心。宝翌日升堂。请师充第一座。师住南源。
　　开堂日白槌云。法筵龙象众。当观第一义。师乃云。大众会么。
　　宜阳秀水南岳石桥。若也不会。谩你诸人去也。
　　所以道。达磨西来教外别传一句。且道别传个什么。
　　直指人心见性成佛。祇如诸人尽是祖师指出底人。
　　还信得及么。若信得及。与祖佛同参。若信不及。
　　可谓自生退屈。此日一会不是小缘。将一瓣香为我无得禅师。
　　且道。诸人还识无得禅师么。若也不识。有疑请问。
　　僧问。世尊出世梵王前引帝释后随。今日和尚出世。
　　请师说法。师云好。僧云。恁么则粉骨碎身去也。师云。
　　三月野花铺地锦。九秋黄叶以为阴。
　　问如何是祖师西来意。师云。亩地三蛇九鼠。
　　上堂云。若论此事绝有言诠。侍者拈香早成多事。
　　所以释迦掩室巳涉繁词。居士默然却成多说。何故。
　　彼彼出家彼彼行脚。且问诸人。
　　作么生是出家行脚底事。莫是著衣吃饭行住坐卧广学多闻无言无说么。
　　若恁么会。大似掉棒打月。既不许恁么会。
　　又作么生会。众中还有识好恶者么。有即出来对众证明。
　　若也未能如是。有疑请问。僧问。鼓声才罢大众云臻。
　　祖意西来请师举唱。师云。汝从甚处来。僧云。
　　汾阳一句师亲唱。南源今日事如何。师云。汝见南源。
　　问有言有说皆是世谛之谈。无言无说未是衲僧行履处。
　　幸对人天请师垂示。师云。放山僧一线道。与阇黎葛藤。僧云。
　　恁么则专为流通。师云。一片白云横世界。
　　个中谁是出头人。
　　师入州。崇胜和尚请。上堂云。者里崇胜法堂。
　　不可向者里说佛说法去也。然虽如是。官不容针私通车马。
　　恁么大似担水河头卖。众中还有检点得底么。
　　试出来检点看。有么有么。时有僧问。诸法巳闻今日响。
　　请师方便演真乘。师云。天不高地不远。僧云。
　　孤峰出群岳。万里百花新。师云。不是直钩客。徒劳到海壖。
　　问昔日灵山分半座。二师相见意如何。师云。来风可鉴。
　　进云。恁么则大众侧聆学人礼拜。师云。伶俐人难得。
　　问如何是古佛家风。师云。金蟾初出海。何处不分明。
　　进云。还许学人请益否。师云。大海无边际。不宿水云人。
　　乃云。若向言中取则。埋没宗风。直饶句下精通。
　　敢保此人未悟。所以道。山青水绿雀噪鸦鸣。
　　万派同源海云自异。未来诸佛口似灯笼。过去诸佛应病施方。
　　现在诸佛堕坑落堑。不落凡圣一句作么生道。良久云。
　　矢上更加尖。便下座。
　　师至仰山请。上堂云。宝镜当台森罗自显。
　　太阿在手杀活临时。且道。还有该不著者么。
　　有即倒道将一句来。如无。后学初心有疑请问。时有僧问。
　　知师久卧深潭里。大仰升堂事若何。师云。雨来山里暗。
　　云出洞中明。进云。学人不会再伸请益。师云。拈取幡竿别处舂。
　　僧无语。师云。弄潮须是弄潮人。
　　问大通智胜佛十劫坐道场佛法不现前不得成佛道。未审意旨如何。
　　师云。一场。进云。祇如大通智胜佛又如何。师云。
　　八十翁翁若少年。进云。学人耳顺之年。乞师再垂方便。
　　师云。众人伏事。问如何是佛。师云。莲花捧足。
　　上堂。僧问。油尽灯灭时如何。师云。养子不及父。
　　问海上云游时如何。师云苦。问如何是和尚受用处。
　　师云困。僧拟进语。师便打。问失前忘后时如何。
　　师云不上堂。竖起拄杖云。过去诸佛现在诸佛未来诸佛。
　　西天二十八祖唐土六祖天下老和尚。
　　总变成南源拄杖子去也。汝诸人向什么处安身立命。看看。
　　拄杖子穿过你诸人髑髅去也。还有识痛痒者么。
