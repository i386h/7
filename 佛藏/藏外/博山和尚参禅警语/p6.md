<!-- { "loadSidebar": true } -->
　　向上一路，更须自看，不然，尽是鬼家活计，安可以修证同日而语耶。果颟顸不到此地，即名自欺，此辈名为可怜愍者，宁堪齿录也。南岳云：“修证即不无，染污即不得”，即此不染污之修，可谓圆修，还着得个修字么？即此不污染之证，可谓圆证，还着得个证字么？如此则终日修而无修，扫地焚香，悉无量之佛事，又安可废，但不着修证耳。九地尚无功用行，况十地乎，乃至等觉说法如雨如云，犹被南泉呵斥与道全乖，况十地观照，与宗门而较其优劣可乎。

　　(十二)参禅偈十首

　　参禅须铁汉，毋论期与限，咬定牙齿关，只教大事办；
　　猛火热油铛，虚空都煮烂，忽朝扑转过，放下千斤担。
　　参禅莫论久，不与尘缘偶，剔起两茎眉，虚空颠倒走；
　　须弥碾成末，当下追本有，生铁金汁流，始免从前咎。
　　参禅莫莽卤，行谊要稽古，一条弦直心，不遭歧路苦；
　　拶碎黄龙关，拈却云门普，这个破落僧，从来不出户。
　　参禅没主宰，祇要心不改，万汇及尘劳，旋坌谁瞅睬；
　　坚硬可擎天，勇决堪抒海，虽然未彻头，管取前程在。
　　参禅须审细，莫把工程计，有条便扳条，无条便扳例；
　　不亲佛与祖，管甚经和偈，都来一口吞，心空始及第。
　　参禅发正信，信正魔宫震，片雪入红炉，赤身游白刃；
　　只寻活路上，莫教死水浸，大散关忽开，倒骑毗卢印。
　　参禅休把玩，倏忽时光换，至理及玄奥，秦时镀铄钻；
　　咄哉丈夫心，着手还自判，百年能几何，莫待临行乱。
　　参禅无巧拙，一念贵超越，识得指上影，直探天边月；
　　劈开胸见心，刮去毛有血，分明举似君，不会向谁说。
　　参禅须趁早，莫待年纪老，耳聩眼朦胧，朝在夕难保；
　　生平最乐事，到此都潦倒，佛法本无多，祇要今时了。
　　参禅莫治妄，治妄仍成障，譬欲得华鲸，管甚波涛漾；
　　至体绝纤尘，妄心是何状，谨白参禅者，斯门真可尚。

　　博山和尚参禅警语
