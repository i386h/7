<!-- { "loadSidebar": true } -->
　　彼曰：“汝见虚空有相貌否？”对曰：“虚空无形，有何相貌？”彼曰：“汝之本性，犹如虚空，了无一物可见，是名正见；无一物可知，是名真知。无有青黄长短，但见本源清净，觉体圆明，即名见性成佛，亦名如来知见。”学人虽闻此说，犹未决了，乞和尚开示。’师曰：‘彼师所说，犹存见知，故今汝未了。吾今示汝一偈：“不见一法存无见，大似浮云遮日面，不知一法守空知，还如太虚生闪电；此之知见瞥然兴，错认何曾解方便，汝当一念自知非，自己灵光常显现。”’常闻偈己，心意豁然，乃述偈曰：‘无端起知见，著相求菩提，情存一念悟，宁越昔时迷；自性觉源体，随服枉迁流，不入祖师室，茫然趣两头。’智常一日问师曰：‘佛说三乘法，又言最上乘，弟子未解，愿为教授。’师曰：‘汝观自未心，莫著外法相，法无四乘，人心自有等差。凡闻转诵，是小乘；悟法解义，是中乘；依法修行，是大乘。万法尽通，万法俱备，一切不染，离诸法相，一无所得，名最上乘。乘是行义，不在口争，汝须自修，莫问吾也，一切时中，自性自如。’常礼谢执侍，终师之世。
　　僧志道，广州南海人也，请益曰：‘学人自出家，览涅盘经，十载有馀，未明大意，愿和尚垂诲。’师曰：‘汝何处未明？’曰：‘诸行无常，是生灭法，生灭灭已，寂灭为乐；於此疑惑。’师曰：‘汝作麽生疑？’曰：‘一切众生，当有二身；谓色身、法身也。
　　色身无常，有生有灭；法身有常，无知无觉。
　　经云：“生灭灭已，寂灭为乐”者，不审何身寂灭？何身受乐？若色身者，色身灭时，四大分散，全然是苦，苦不可言乐。
　　若法身寂灭，印同草木瓦石，谁当受乐？又，法性是生灭之体，五蕴是生灭之用；一体五用，生灭是常；生则从体起用，灭则摄用归体。
　　若听更生，即有情之类，不断不灭；若不听更生，则永归寂灭，同於无情之物。
　　如是则一切诸法被涅盘之所禁伏，尚不得生，何乐之有？’师曰：‘汝是释子，何习外道断常邪见，而议最上乘法？据汝所说，即色身外别有法身，离生灭求於寂灭；又推涅盘常乐，言有身受用，斯乃执吝生死，耽著世乐。
　　汝今当知，佛为一切迷人，认五蕴和合为自体相；分别一切法为外尘相。好生恶死，念念迁流，不知梦幻虚假，枉受轮回，以常乐涅盘，翻为苦相，终日驰求；佛愍此故，乃示涅盘真乐。
　　‘刹那无有生相，刹那无有灭相，更无生灭可灭，是则寂灭现前，当现前时，亦无现前之量，乃谓常乐。此乐无有受者，亦无不受者，岂有一体五用之名？何况更言涅盘禁伏诸法，令永不生，斯乃谤佛毁法。听吾偈曰：“无上大涅盘，圆明常寂照，凡愚谓之死，外道执为断。
　　诸求二乘人，目以为无作，尽属情所计，六十二见本。
　　妄立虚假名，何为真实义？惟有过量人，通达无取舍。
　　以知五蕴法，及以蕴中我，外现众色像，一一音声相。
　　平等如梦幻，不起凡圣见，不作涅盘解，二边三际断。
　　常应诸根用，而不起用想，分别一切法，不起分别想。
　　劫火烧海底，风鼓山相击，真常寂灭乐，涅盘相如是。
　　吾今强言说，令汝舍邪见，汝勿随言解，许汝知少分。”’志道闻偈大悟，踊跃作礼而退。
　　行思禅师，生吉州安城刘氏，闻曹溪法席盛化，径来参礼，遂问曰：‘当何所务，即不落阶级？’师曰：‘汝曾作什麽来？’曰：‘圣谛亦不为。’师曰：‘落何阶级？’曰：‘圣谛尚不为，何阶级之有？’师深器之，令师首众。
　　一日，师谓曰：‘汝当分化一方，无令断绝。’思既得法，遂回吉州青原山，弘法绍化，谥号弘济禅师。
　　怀让禅师，金州杜氏子也。初谒嵩山安国师，安发之曹溪参扣。让至，礼拜，师曰：‘甚处来？’曰：‘嵩山。’师曰：‘什麽物，怎麽来？’曰：‘说似一物即不中。’师曰：‘还可修证否？’曰：‘修证即不无，污染即不得。’师曰：‘只此不污染，诸佛之所护念；汝既如是，吾亦如是。’让豁然契会，遂执侍左右一十五载，日臻玄奥；后往南岳，大阐禅宗，敕谥大慧禅师。
　　永嘉玄觉禅师，温州戴氏子。少习经论，精天台止观法门，因看维摩经，发明心地。偶师弟子玄策相访，与其剧谈，出言暗合诸祖。
　　策云：‘仁者得法师谁？’曰：‘我听方等经论，各有师承；后於维摩经，悟佛心宗，未有证明者。’策云：‘威音王已前即得，威音王已后，无师自悟，尽是天然外道。’云：‘愿仁者为我证据。’策云：‘我言轻，曹溪有六祖大师，四方云集，并是受法者，若去，则与偕行。’觉遂同策来参，绕师三匝，振锡而立。
　　师曰：‘夫沙门者，具二千成仪，八万细行；大德自何方而来，生大我慢？’觉曰：‘生死事大，无常迅速。’师曰：‘何不体取无生，了无速乎？’曰：‘体即无生，了本无速。’师曰：‘如是，如是！’玄觉方具威仪礼拜。
　　须臾告辞，师曰：‘返大速乎？’曰：‘本自非动，岂有速耶？’师曰：‘谁知非动？’曰：‘仁者自生分别。’师曰：‘汝甚得无生之意。’曰：‘无生岂有意耶？’师曰：‘无意谁当分别？’曰：‘分别亦非意。’师曰：‘善哉！少留一宿。’时谓一宿觉，后著证道歌，盛行于世；谥曰无相大师，时称为其觉焉。
　　禅者智隍，初参五祖，自谓已得正受，庵居长坐，积二十年。师弟子玄策游方至河朔，闻隍之名，造庵问云：‘汝在此作什麽？’隍曰：‘入定。’策云：‘汝云入定，为有心人耶？无心人耶？若无心人者，一切无情草木瓦石，应合得定；若有心人者，一切有情含识之流，亦应得定。’隍曰：‘我正入定时，不见有有无之心。’策云：‘不见有有无之心，即是常定，何有出入？若有出入，即非大定。’隍无对，良久，问曰：‘师嗣谁耶？’策云：‘我师曹溪六祖。’隍云：‘六祖以何为禅定？’策云：‘我师所说，妙湛圆寂，体用如如；五阴本空，六尘非有；不出不入，不定不乱；禅性无住，离住禅寂；禅性无生，离生禅想；心如虚空，亦无虚空之量。’隍闻是说，径来谒师。
　　师问云：‘仁者何来？’隍具述前缘。
　　师云：‘诚如所言。’师悯其远来，遂垂开决。隍於是大悟，二十年所得心都无影响。其夜、河北士庶，闻空中有声云：‘隍禅师今日得道。’隍后礼辞，复归河北，开化四众。
　　有一童子，名神会，襄阳高氏子，年十二，白玉泉来参礼。
　　师曰：‘知识远来艰辛，还将得本来否？若有本则合识主，试说看。’会曰：‘以无住为本，见即是主。’师曰：‘这沙弥争合取次语。’会乃问曰：‘和尚坐禅，还见不见？’师以柱打三下云：‘吾打汝是痛不痛？’对曰：‘亦痛，亦不痛。’师曰：‘吾亦见，亦不见。’神会问：‘如何是亦见，亦不见？’师云：‘吾之所见，常见自心过愆，不见他人是非好恶；是以亦见亦不见。
　　汝言亦痛亦不痛，如何？汝若不痛，同其木石；若痛，则同凡夫，即起恚恨。汝向前见不见，是二边；痛不痛，是生灭。汝自性且不见，敢尔弄人？’神会礼拜悔谢。
　　师又曰：‘汝若心迷不见，问善知识觅路；汝若心悟，即自见性，依法修行。
　　汝自迷不见自心，却来问吾见与不见。吾见自知，岂待汝迷？汝若自见，亦不待吾迷，何不自知自见，乃问吾见与不见？’神会再礼百馀拜，求谢过愆，服勤给侍，不离左右。
　　一日，师告众曰：‘吾有一物，无头无尾，无名无字，无背无面，诸人还识否？’神会出曰：‘是诸佛之本源，神会之佛性。’师曰：‘向汝道无名无字，汝便唤作本源佛性。汝向去有把茆盖头，也只成个知解宗徒。’祖师灭后，会入京洛，大弘曹溪顿教，著显宗记，盛行于世；是谓荷泽禅师。
　　一僧问师曰：‘黄梅意旨，甚麽人得？’师云：‘会佛法人得。’僧云：‘和尚还得否？’师云：‘我不会佛法。’师一日欲濯所授之衣，而无美泉；因至寺后五里许，见山林郁茂，瑞气盘旋；师振锡卓地，泉应手而山，积以为池，乃跪膝浣衣石上。
　　有蜀僧才辩谒师，师曰：‘上人攻何事业？’曰：‘善塑。’师正色曰：‘汝试塑看。’辩罔措。过数日，塑就真相，可高七寸，曲尽其妙。
　　师笑曰：‘汝善塑性，不解佛性。’即为摩顶授记，永与人天为福田，仍以衣酬之。
　　辩取衣分为三：‘一披塑像，一自留，一用棕裹痊地中。誓曰：‘后得此衣，乃吾出世，住持於此，重建殿宇。’宋嘉佑八年，有僧惟先，修殿掘地，得衣如新。像在高泉寺，祈祷辄应。
　　有僧举卧轮禅师偈云：‘卧轮有伎俩，能断百思想，对境心不起，菩提日日长。’师闻之曰：‘此偈未明心地，若依而行之，是加系缚。’因示一偈曰：‘惠能没伎俩，不断百思想，对境心数起，菩提作麽长。’

《顿渐品第八》
　　时，祖师居曹溪宝林；神秀大师在荆南玉泉寺。于时两宗盛化，人皆称南能北秀；故有南北二宗顿渐之分，而学者莫知宗趣。
　　师谓众曰：‘法本一宗，人有南北，法即一种，见有迟疾；何名顿渐？法无顿渐，人有利钝，故名顿渐。’然秀之徒众，往往讥南宗祖师不识一字，有何所长？秀曰：‘他得无师之智，深悟上乘，吾不如也。且吾师五祖，亲傅衣法，岂徒然哉！吾恨不能远去亲近，虚受国恩。汝等诸人，毋滞於此，可往曹溪参决。’一日，命门人志诚曰：‘汝聪明多智，可为吾到曹溪听法；若有所闻，尽心记取，还为吾说。’志诚禀命至曹溪，随众参请，不言来处。
　　时，祖师告众曰：‘今有盗法之人，潜在此会。’志诚即出礼拜，具陈其事。
