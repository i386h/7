<!-- { "loadSidebar": true } -->
　　此宗本无诤，诤即失道意，执逆诤法门，自性入生死。’时，徒众闻说偈已，普皆作礼，并体师意，各各摄心，依法修行，更不敢诤，乃知大师不久住世。
　　法海上座再拜问曰：‘和尚入灭之后，衣法当付何人？’师曰：‘吾於大梵寺说法以至于今，抄录流行，目曰：“法宝坛经”，汝等守护，递相传授，度诸群生，但依此说，是名正法。今为汝等说法，不付其衣，盖为汝等信根淳熟，决定无疑堪任大事。然据先祖达磨大师付授偈意，衣不合传。
　　局曰：“吾本来兹土，传法救迷情，一花开五叶，结果自然成。”’师复曰：‘汝等若欲成就种智，须达一相三昧，一行三昧。若於一切处而不住相，於彼相中不生憎爱，亦无取舍，不念利益成坏等事，安闲恬静，虚融澹泊，此名一相三昧。若於一切处行住坐卧，纯一直心不动道场，其成净土，此名一行三昧。若人具二三昧，如地有种，今藏长养，成熟其实，一相一行，亦复如是。
　　我今说法，犹如时雨，普润大地，汝等佛性，譬诸种子，遇兹沾洽，悉皆发生。
　　承吾旨者，决获菩提；依吾行者，定证妙果。听吾偈曰：“心地含诸种，普雨悉皆萌，顿悟花情已，菩提果自成。”’师说偈已，曰：‘其法无二，其心亦然，其道清净，亦无诸相。汝等慎勿观静，及空其心；此心本净，无可取舍，各自努力，随缘好去。’尔时，徒众作礼而退。
　　大师，七月八日，忽谓门人曰：‘吾欲归新州，汝等速理舟楫。’大众哀留甚坚，师曰：‘诸佛出现，犹示涅盘；有来必去，理亦常然。吾此形骸，归必有所。’众曰：‘师从此去，早晚可回。’师曰：‘叶落归根，来时无口。’又问曰：‘正法眼藏，传付何人？’师曰：‘有道者得，无心者通。’问曰：‘未知从上佛祖应现已来，传授几代，愿垂开示。’师云：‘古佛应世，已无数量，不可计也。今以七佛为始。过去庄严劫毗婆尸佛、尸弃佛、毗舍浮佛；今贤劫拘留孙佛、拘那含牟尼佛、迦叶佛、释迦文佛是为七佛。’‘释迦文佛首传摩诃迦叶尊者第二、阿难尊者第三、商那和修尊者第四、优波鞠多尊者第五、提多迦尊者第六、弥遮迦尊者第七、婆须蜜多尊者第八、佛驮难提尊者第九、伏驮蜜多尊者第十、胁尊者第十一、富那夜奢尊者第十二、马呜大士第十三、迦毗摩罗尊者第十四、龙树大士第十五、迦那提婆尊者第十六、罗睺罗多尊者第十七、僧伽难提尊者第十八、伽耶舍多尊者第十九、鸠摩罗多尊者第二十、阇耶多尊者第二十一、婆修盘头尊者第二十二、摩拏罗尊者第二十三、鹤勒那尊者第二十四、师子尊者第二十五、婆舍斯多尊者第二十六、不如蜜多尊者第二十七、般若多罗尊者第二十八、菩提达磨尊者第二十九、慧可大师第三十、僧璨大师第三十一、道信大师第三十二、弘忍大师惠能是为三十三祖。从上诸祖，各有禀承，汝等向后递代流传，毋令乖误。’又问：‘此后无有难否？’师曰：‘吾灭后五六年，当有一人，欲取吾首。听吾谶曰：“头上养亲，口里须餐，遇满之难，杨柳为官。”’大师，先天二年癸丑岁八月初三日－－是年十二月，改元开元－於国恩寺斋罢，谓诸徒众曰：‘汝等各依位坐，吾与汝别。’法海自言：‘和尚留何教法，令后代迷人，得见佛性？’师言：‘汝等谛听，后代迷人，若识众生，即是佛性；若不识众生，万劫觅佛难逢。吾今教汝识自心众生，见自心佛性。欲求见佛，但识众生；只为众生迷佛，非是佛迷众生。自性若悟，众生是佛；自性若迷，佛是众生。自性平等，众生是佛；自性邪险，佛是众生。汝等心若险曲，即佛在众生中，一念平直，即是众生成佛。我心自有佛，自佛是真佛，自若无佛心，何处求真佛？汝等自心是佛，更莫狐疑，外无一物而能建立，皆是本心生万种法。故经云：“心生，种种法生；心灭，种种法灭。”吾今留一偈，与汝等别，名“自性真佛偈”。后代之人，识此偈意，自见本心，自成佛道。偈曰：“真如自性是真佛，邪见二毒是魔王，邪迷之时魔在舍，正见之时佛在堂。
　　性中邪见三毒生，即是魔王来住舍，正见自除三毒心，魔变成佛真无假。
　　法身报身及化身，三身本来是一身，若向性中能自见，即是成佛菩提因。
　　本从化身生净性，净性常在化身中，性使化身行正道，当来圆满真无穷。
　　淫性本是净性因，除妊即是净性身，性中各自离五欲，见性刹那即是真。
　　今生若遇顿教门，忽悟自性见世尊，若欲修行觅作佛，不知何处拟求真。
　　若能心中自见真，有真即是成佛因，不见自性外觅佛，起心总是大疑人。
　　顿教法门今已留，救度世人须自修，报汝当来学道者，不作此见大悠悠。”’师说偈已，告曰：‘汝等好住，吾灭度后，莫作世情悲泣雨泪，受人吊问。
　　身著孝服，非吾弟子，亦非正法。但识自本心，见自本性，无动无静，无生无灭，无去无来，无是无非，无住无往。恐汝等心迷，不会吾意，今再嘱汝，令汝见性。
　　吾灭度后，依此修行，如吾在日；若违吾教，纵吾在世，亦无有益。’复说偈曰：‘兀兀不修善，腾腾不造恶，寂寂断见闻，荡荡心无著。’师说偈已，端坐至三更，忽谓门人曰：‘吾行矣！’奄然迁化，于时异香满室，白虹属地，林木变自，禽兽哀呜。
　　十一月，广韶新三郡官僚，洎门人缁白，争迎真身，莫决所之。乃焚香祷曰：‘香烟指处，师所归焉。’时，香烟直贯曹溪。十一月十三日，迁神龛并所传衣钵而回。
　　次年七月二十五日出龛，弟子才辩，以香泥上之。门人忆念取首之记，遂先以铁叶漆布，固护师颈入塔。忽於塔内，白光出现，直上冲天，三日始散。韶州奏闻，奉敕立碑纪师道行。
　　师，春秋七十有六，年二十四传衣，三十九祝发，说法利生三十七载。得旨嗣法者，四十三人，悟道超凡者，莫知其数。达磨所传信衣，中宗赐磨纳宝钵，及才辩塑师真相，并道具等，主塔侍者尸之，永镇宝林道场。流传坛经，以显宗旨，兴隆三宝，普利群生者。
　　
