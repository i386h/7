<!-- { "loadSidebar": true } -->
　　祖师云。佛者。心清净是。法者。心光明是。道者。处处无碍净光是。三即一。皆空而无实有。旨哉言矣。是以。入祖室登祖位者。彻其渊底。提大机用。剪诸见林。截异端网。如滴狮乳。如鼓师弦。圣凡莫得描摹而浅深之。良以此也。吾师幻津融和尚。以承先启后为念。出缮本一帙。授磊曰。此乃山僧出匡庐时二十载江湖所集。南宋元明诸尊宿。大机大用之实录也。汝盍勉之。磊退而珍诵彻见。吾师为道为法。良匠苦心。历溯二十世。至虎丘隆祖。乃至大慧洞下诸宗。计五十三人。妙唱嘉猷。师师道合。一代时教。眼目俱备。郁乎文哉。所谓一月临江。千江之月俱映。一佛出世三世诸佛齐彰。信不诬也。或曰。此传。始自三佛之下佛灯真际。而至博山云门天童悟祖辈而止者何耶。且方今之世。垂慈展拂。遍溢支那。岂其是非未定而止之者欤。曰。否否。盖顺治至康熙年间。诸老宿。顺阐逆化。行解相应者。不无其人。率皆属吾师翁。弘觉忞老人。为之碑铭。状其生平最详。业已流通宇内。称不朽矣。当今天下公论。以吾师翁之眼目。料拣五宗。不爽毫发。虽大慧中峰。莫能右之。磊小子。敢复浪赘蛇足哉。兹不揣荒谬。承吾师命。补收洞济两宗五百年中大有相关法化者。又四十一人。参吾师所撰。共订十有五卷。属会稽王公大俍。较而成集。宁供将来之贤圣。经云。诸供养中。法供为最。乃俾教外别传之心法。弘通流布。则古今十世。大机大用之旨。炽无间矣。康熙甲辰年佛成道日门。弟子性磊拜题。

　　重刻僧宝传记

　　康熙丁未孟夏日。紫箨草堂夜煌。百物俱烬。监院真。发见其传。稿在东山竹园。竟不知谁何将出。深异祖师光明。真言妙行。入火不坏。即走问诸山有道知识。诸山。乐助就梓印行。于离乱之世。然山路遥僻。剞劂氏非名手。俗而且拙。部属点画。不无讹舛。其板蛀朽。十将有二。不堪再用。今得四明王生世雄番板。于瑞云精舍。书记明慧对字。成于乙丑季秋。是为记。

