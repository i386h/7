<!-- { "loadSidebar": true } -->
　　禅师名智才。姓施氏。舒州人也。进止勇猛。有囊括之志。断发为大僧。趋最上乘。遂得旨于佛鉴勤公。公补太平时。众多务繁。才自典犁钁。一众仰焉。又谒死心禅师于黄龙。死心辄拈百丈野狐公案。以征才。才遽对曰。入户已知来见解。何须更举轹中泥。曰死心长老死在上座手里也。才曰。语言虽有异。至理且无差。曰如何是无差底事。才曰。不扣黄龙角。焉知颔下珠。死心便打。才拂袖趋去之。死心后知乃叹曰。太平之风果不寂寥。政和初。佛鉴自太平移智海。才造省。佛鉴以智海之众。命才首之。才辞不就。乃隐岳麓。佛鉴迁蒋山。才又造省。时珣禅师为座元。有僧以女子出定因缘。请珣批判。珣曰。瞿昙身心如泥。女子肝肠似铁。文殊贪寻锅子。罔明繇来著楔。历观大地众生。不解闭门作活。不动干戈建太平。雨过春山如黛泼。其僧不领。乃请决于才。才曰。女子文殊与罔明禅徒。毕竟如何委。除非格外妙投机。始信波涛元是水。僧有省。珣笑曰。须是我才苏噜始得。才居岳麓时。因僧问。德山棒临济喝。今日请师为拈掇。才曰。苏噜苏噜。曰苏噜苏噜还有西来意也无。才曰。苏噜苏噜。故丛林称为才苏噜云。才迁潭州龙牙。龙牙有众数百。不以声色。而出入提揭。如左右手。均劳逸预。险夷木榻之侧。片笠不完。禅徒饫染其味。昂昂自若。一以胎风雨鷇之舌。敲唱玄猷。故居十三载如一日。有语曰。弹指圆成八万门。刹那灭却三祇劫。若也见得行得。健即经行困即歇。若也未会。两个鸬鹚扛个鳖。绍兴间。退居云溪。忽集众曰。戊午中秋之日。出家住持事毕。临行自己。尚无有甚虚空可觅。众大惊。攀恋之。至二十三日。又曰。涅槃生死尽是空花。佛及众生并为增语。汝等诸人合作么生。良久喝曰。白云涌地。明月当天。竟长往。火浴。收五色舍利。塔于本山。
　　赞曰。佛鉴尝谓才公云。住持有三诀。见事能行果断。三者缺一。则见事不明。终为小人。忽慢住持不振矣。故才公开化二十载。众敬畏之。如羽族随凤怀其德也。是时死心善骂天下聋缩。独于公。则啧啧延誉于不衰。岂徒然哉。

　　性空普庵主

　　禅师妙普者。字性空。汉州人也。公性少缘饰。好面折人。能与公游者。始终皆播令名。公尝以短策荷敝衲。历诸名山。不喜同众挂搭。或宿古庙。或寄闲房。有以耐丛林而谏公。公为诺诺而已。及见死心于黄龙。乃折策坚依之。竟得黄龙之旨。死心独奇公。公慕船子遗风。辞抵秀水。结茅青龙之野。吹铁笛自娱。爱发新声。尝歌曰。心法双忘犹隔妄。色尘不二尚余尘。百鸟不来春又过。不知谁是住庵人。又曰。学道犹如守禁城。昼防六贼夜惺惺。中军主将能行令。不动千戈治太平。又曰。十二时中莫住工。穷来穷去到无穷。直须穷彻无穷底。踏倒须弥第一峰。建炎初。徐明唱叛。道经乌镇。恣杀戮。鸡犬绝声。公悯之。乃曳履独往。或以险难止公。公曰。随缘赴感。吾之愿也。贼见公伟异。疑必跪伏者。执问来端。公曰。吾乃禅者。欲抵密印寺。岂有他哉。贼怒欲杀。公笑曰。大丈夫。要头便斫去。何以怒为。愿施一饭。以为送终。贼意稍解。授以肉食。公如常应供。出生毕。乃曰。孰当祭我以文。贼相笑顾不答。公曰。吾自为之。贼复相笑。遗以秃笔。公起大书于空壁曰。呜呼惟灵。劳我以生。则大块之过。役我以寿。则阴阳之失。乏我以贫。则五行不正。困我以命。则时日不吉。吁哉至哉。赖有出尘之道。悟我之性。与其妙心。则其妙心孰与为邻。上同诸佛之真化。下合凡夫之无明。纤尘不动。本自圆成。妙矣哉。妙矣哉。日月未足以为明。乾坤未足以为大。磊磊落落。无挂无碍。六十余年和光混俗。四二十腊逍遥自在。逢人则喜见佛不拜。笑矣乎。笑矣乎。可惜少年郎。风流太光彩。坦然归去付春风。体似虚空终不坏。尚飨。字势飞动。数壁俱尽。遂举箸饫食。贼徒争视大笑。公食罢复高声招曰。来来。劫数既遭离乱。我是快活烈汉。如今正好乘时。便请一刀两段。又大呼斩斩。贼大骇异。令卫出之。乌镇庐舍独全。公之惠也。道俗闻益皈仰。以名刹致。公不顾。或说公从上付托之重。公辄以铁笛挥之。绍兴庚申。命造大盆。修书寄雪窦持禅师曰。吾将水葬矣。持笑曰。风流老子。灼有商量。壬戌持至。见公尚存。相叙欢甚。占偈嘲曰。咄哉老性空。刚要喂鱼鳖。去不索性去。只管向人说。公笑曰。惟待老兄证明耳。令告四众。众集。公为说法。仍说偈曰。坐脱立亡。不若水葬。一省柴烧。二省开圹。撒手便行。不妨快鬯。谁是知音。船子和尚高风难继。百千年一曲。渔歌少人唱。遂盘坐盆中。弄笛。顺潮而下。缁素随至。不可胜计。望欲断目。公取塞戽水。而回众拥观。水无所入。复乘流而往。引声拍掌。长歌曰。船子当年返故乡。没踪迹处妙难量。真风遍寄知音者。铁笛横吹作散场。其笛声呜咽。顷于苍茫间。见以笛掷空而没。后三日。滩头趺坐如生。四至争往迎。归留五日。异香不散。阇维时有二玄鹤。徘徊空中。得舍利。大如菽者莫计。塔于青龙。其尺楮片言。流播人间。珍如珙璧。
　　赞曰。余考建炎之扰。高蹈物表。不无其人。普公直蹑不测之垒。因机示教。布置节次。毫忽不乱。此其智力愿力。可称两足矣。惟颠末追慕船子。虽钓尽清波金鳞不遇。而公之慈风凛然在也。

　　龙翔竹庵圭禅师

　　禅师名士圭。号竹庵。蜀郡成都史氏子。乃龙门佛眼远公之高弟也。说法于江南浙闽诸大名坊。圭有密行。喜推奖人士。一与圭接者。皆成美名。圭初依止于大慈沙门宗雅。研究楞严。而雅亦僧杰也。默察圭器度宏大。意欲圭南询。乃盛赞真歇之为人。盖歇未出蜀时。亦习讲于成都大慈。圭味其指。弃讲谒诸名宿。虽经赏识。未豁所蕴。晚登龙门。拟以平时所得举似佛眼。佛眼知圭。命典堂司。不得辞。圭以未伸所解为闷。几入方丈。多遇高庵正堂辈在焉。高庵正堂时称明眼。圭惭乘间问曰。绝对待时如何。佛眼哂曰。如你僧堂中白椎相似。圭不领。至晚理前问。佛眼唾曰。闲言语。圭背汗淋踵。弗吐一词而出。因叹曰。穷诸玄辨。若一毫置于太虚。竭世枢机。似一滴投于巨壑。吾蜀周金刚不谬矣。政和间。开法天宁。浩归湖海。冯济川尝以圭之玄要颂举似妙喜。妙喜称之。及济川除给事。圭同日受诏。住雁山能仁。时称佛眼门下表里二檀树焉。真歇居江心寺。有大名闻。圭将至。恐东瓯未廓所见。乃过江迎圭。大展九拜。以诱瓯人。圭未视篆。有嫉者深夜纵火。能仁毁尽。圭就故址结茅。乃示众曰。爱闲不打禾山鼓。投老来看雁宕山。杰阁岳楼浑不见。溪边茅屋两三间。还有共相出手者么。喝一喝。未几能仁复成。初寺毁。随圭之众。多背去者。寺成复归。或曰。彼彼以成败事师。非义侣也。请勿收录。圭曰。不然。境风所飘。力未充也。若弃之。岂慈摄之义哉。真歇移径山。圭补江心。江心有僧。久居闲房。不预参列。值圭升座。搀众出问曰。如何是祖师西来意。圭曰。东家点灯。西家暗坐。未审意旨如何。圭曰。马便搭鞍。驴便推磨。僧礼拜。圭曰。灵俐衲僧只消一个。圭乃曰。马搭鞍驴推磨。灵俐衲僧只消一个。纵使东家明点灯。未必西家暗中坐。西来祖意问如何。多口阿师自招祸。其僧脱然。终其身。不露姓字。圭后住闽之乾元。有慧温入室。圭曰。情生智隔。想变体殊。不用停囚长智。速道将来。温有省。大笑起曰。拶出通身是口。何妨骂雨呵风。昨夜前村猛虎。咬杀南山大虫。圭诺之。又移居鼓山。进院至三门。德升把住问曰。国师不夸石门句。请师速道。圭震声喝之。升亦领旨。圭既年老。罢上堂。惟临轩随机。不计旦暮而已。以绍兴丙寅七月晨起。沐浴升座。命声鼓集众。众方集。圭顾视左右。就法座。泊然坐化。茶毗舍利无数。送者均得之。塔于鼓山。
　　赞曰。竹庵以魁梧奇伟之姿。初剃染。即受知于宗雅。游方复际遇于龙门。及行道。又逢真歇而襄之。辄与高庵正堂辈。齐名海内。噫其所谓狮子乳得器。有以哉。

　　南宋元明僧宝传卷一


　　南宋元明禅林僧宝传卷二


　　祖奇二首座

　　黄龙曰。道如山。愈升而愈高。如地。愈行而愈远。学者卑浅。尽其力而止耳。惟有志于道者。乃能穷其高远。其他孰与焉。悲夫众生之见。以形影为高。以肝胆为远。远则生疑。高则生慢。慢疑之疾。痼于胸次。所以与道日劫相违。故大慈示现。始假之以名。终昭之以迹。然名忘则形影之山非高。实迹则肝胆之地非远。俾血气之属。莫不一贯而归之。且名迹又安可少哉。达士则不然。若华亭白丁。日扰戛于烟波渚月之间。投之者有夹山。至于城隅破院。一语之下识老僧。而终嗣之者清凉也。又若贯首座单丁三十载。至今闻其风。莫不高山在仰。呜呼岂尽必万指围绕。始称有志于道。而后定向往哉。余辑传。见有宗振首座者。出昭觉之门。尝书壁云。住在千峰最上层。年将耳顺任腾腾。免教名字落人齿。甘作今朝百拙僧。味其语句。盖龙山大梅之俦也。惜后事莫考。不可得而传。惟祖奇二首座能穷山地之高远耳。倘所谓有得于道者非耶。传曰。道祖首座者。成都人也。缁裘敝履。健于游操。乡音见圆悟。众笑之。然悟爱其品堪任大法。乃以即心是佛话。上下鞭策之。祖忽开悟。于是出语惊人。人莫测也。一日圆悟白众。以祖为堂中第一座。众窃议曰。老汉大有乡情在。祖辄为众入室。骋其石光电闪之机。素称强项魁杰者。皆为失色。尚余二十许人。祖蓦击案问曰。生死到来如何回避。左右无对。祖掷下拂子。奄然脱去。众大惊。亟闻圆悟。悟至召曰。祖首座。祖张目视之。悟曰。抖擞精神。祖点首竟长往矣。
　　世奇首座。亦成都人。常随佛眼和尚。其慈祥博厚。为众所仰。真参实请。不间寅昏。佛眼每叹曰。若奇阇黎。可谓晚季之精进幢子也。奇既得旨于佛眼。佛眼命奇首众于龙门。奇固辞曰。此非细事也。如金针刺眼。毫发有差。睛则破矣。愿尽未来际生居学地。而自煅炼佛眼。因以偈美之曰。有道只因频退步。谦和原自惯回光。不知已在青云上。犹更将身入众藏。暮年学者力请。不容辞。每与宿衲盘桓紏结处。一语释之。佛眼益为嘉叹。一日集众说偈曰。诸法空故我心空。我心空故诸法同。诸法我心无别体。祗在而今一念中。且道是那一念。良久震威一喝而终。自是之后。宇内禅社。常追绎二首座之风。以率众焉。
