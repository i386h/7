<!-- { "loadSidebar": true } -->
　　如何是第一要师云拈却葛藤如何是第二要师云不拜何待如何是第三要师云大众笑你僧云恁么则坐断毗卢顶透出普贤门师云不易念将来僧问百尺竿头凉风飒飒透心透骨便请一言师云天晴好晒　僧云古佛堂前敢辞出手师云南山头底是什么僧一喝师打云直待雨淋淋乃拈起拄杖云一尘未破有卷无字真经尝在诸人六根门头作大佛事眼界宽通流出大光明藏耳门寥廓透过金鼓雷轰鼻息绝出入之交舌底断偏圆之量心如墙壁身若虚空不涉众缘不居阴界如是经百千万亿卷庆喜结集不到童寿翻译不来卓拄杖云一尘既破诸佛正法大千经卷皆从此出四十九年说不尽三百余会转不竭便见四花夺目六震乱闻入薝卜林者不嗅余香得乳麋味者不想余食金刚体受戒光熏烁清净心被梵网牵缠开列三乘则忘失句逗分张五部即互立开遮六足八犍度议论纷披五教十玄门判释交错唐言梵语一片难成祖意教意殊途割裂放下拄杖云前科后段拈向一边正与么时一尘何在无字真经大千经卷又向甚处去也还知落处么若也知得风柯月渚并可传心烟岛云林炽然说法若也未知听取葛藤诸法从本来还从本地入瞿昙与达磨舌头总无骨但得本莫愁末不可得中秪么得眉光舒卷十万土到头难觅纤尘迹风吹不入水洒不湿尽情摊出当阳展两手云好趁青天白日六月十八日上堂昨夜正法明通身汗下来朝观世音透体风生一人先行不到一人末后太过正当今日波净月临团捏不聚镜明像现花擘不开文殊普贤总在这里聚头打哄道我亦从中入非唯观世音击禅床一下云不审今后更敢也无复云大众此是山僧据款结案若作佛法商量彼此不着便。

　　上堂目前无异路步步越佛祖阶梯舌底绝遮拦句句断名言意量若是齿门无缝脚下无私便可游戏神通乘时应物风声透树电影穿雷不落唇吻法音彻震十虚碧水连天奇云覆地不涉程途神御顿超八极始显门庭施设破二作三入理深谈七穿八穴皆吾心之尝分非有假于他术也连喝两喝云毫厘有差天地悬隔。

　　立秋日小参僧问飘去残荷送夏飞来一叶迎秋应节及时请师端的师云海门横铁柱僧云恁么则零落总归根也师云看你筑着磕着僧一喝师便打僧云可谓一条痕到底佛祖不容情师云藏身露影汉乃云一叶落天下秋凉生大野话啾啾无位真人直得金风体露赤肉团上肯同玉露倾湫满院碧梧萧瑟那比春残三岛一池芰荷旖旎何如花老十洲五湖参学侣莫向外驰求灵源仙屿在人世草鞋跟断堪优游把住清溪洗尽南泉三不是放开白月透出云门六不收操彻没弦琴歌残无字讴休嫌作者频频举若个知音解点头黄钟澒洞大吕飕飗落雁曲终人不见横江青叠数峰秋。

　　上堂僧问水天一色丹桂含香月掌堂中还肯别露消息也未师云雨足秋苔滑僧云何不盖覆他去师云汝因甚平地吃交僧一喝师亦喝僧礼拜师云尚飨僧问一叶落天下秋一尘起大地收正恁么时何人领话师云前日用得着僧云和尚又如何师云来日向你道僧云今日事作么生师打云犹自不唧溜乃云灵光不昧万古徽猷入此门来不存知解喝一喝云入得也未若也未入须要寻个入路既入得了还须讨条出路始得三世诸佛入了不肯出一向露胸跣足历代祖师出了不肯入到处赤手白拈月掌这里山门佛殿长年荡荡地总没丝毫障隔入也繇你入出也繇你出只是不许踢着门槛喝一喝云有甚么限。

　　因事上堂僧问峰头翻玉浪额下隐明珠盖覆不来即不问面门出入事如何师云庵居冷淡僧频走僧云渔翁钓得江心月特地拈来便请观师云这里不着残羹馊饭僧云恁么则满目青山一尘不点师打云将谓孤负汝乃云古木参天向上句相逢不拈出平桥跨水截流机举意便知有碧落亭下凉沁心源浣香洞口寒生毛骨尘中行客方外高人蓦地到来烦喧顿息尽道南天方广北地清凉总莫逾此便拟拈提大小石头品颂日月佛面不知早被法雷阁刺透耳门漾月池浸烂脚板了也大众此是山僧真实告报汝若放得下去等闲穿过竹廊自有一转两转相为处或更怖头狂走向外驰求玲珑岩断不点头招手掣袖钩衣何故聻留得五湖明月在不愁无处下金钩。

　　小参达磨只履闹中抛下东天也到西天也到神光一臂冷地挥落左手也着右手也着将心与汝安北斗面南看与汝安心竟猕猴照古镜易得诸佛法印难觅自己身心唯须息见不用求真若道水不洗水金不博金莫将闲学解埋没祖师心。

　　檀越请上堂把得定古佛风规十方通畅打得开祖师关捩大地全收月掌院里上堂暹罗国里打鼓惊发东海龙王助佛扬化之心向虚空中轰个霹雳于水面上卷阵凉风便见梁朝傅大士楚国孟尝君须髯戢戢襟袖萧萧倒橐倾箱和盘托入直得斋厨与漆桶争光杓柄共茶铫斗力一钵三鐼后个个饱膨脝不知天之高地之厚又何暇顾日月星辰之流转山川草木之凋零且道何缘得到与么地良久云秋风入户自生凉流水到门非有意。

　　上堂祖师血脉诸佛心髓声闻缘觉天堂地狱人畜草芥有情无情天左旋地右转南斗六北斗七竖拂子云总在这里只这个亦能杀人亦能活人杀人不用杀人刀活人不用活人剑大众作么生见个不用底道理道得底出来对众道看道不得击拂子云一击百杂碎从教遍界分身。

　　老和尚送法衣到上堂拈香云此一瓣香量超空界转空界而透法身价逾大千遍大千而作佛事爇向炉中专申供养始祖释迦文佛伏愿天回圣瑞地转嘉祥人人悟涅槃妙心各各开正法眼藏次拈香云此一瓣香熏透饮光鼻孔直下穿来烁开于密脑门从空迸出供养禅宗第一祖迦叶尊者下洎六十八世万峰藏禅师伏愿金襕如旧渊源法脉无穷宝印长新递代纲宗有据正拈香云此一瓣香面门劄出盖地盖天拳下劈开彻头彻尾爇向炉中专申供养临济正宗三十二世原住天台国清灵岩老和尚用酬法乳之恩白椎竟僧问大庾岭头提不起底拈过一边正恁么时如何举扬师提起袈裟云秪这是僧云若非和尚到这里大难措手师云灼然有与么事僧云敢辞作礼僧问世尊拈花是何意旨师云刹竿头指天僧云迦叶微笑又且如何师云此是古今榜样僧云即今四众临筵还有解笑者么师云无丝毫头谩汝僧拟进语师便喝僧问如何是临济纲宗师云向甚处着此一问僧拟议师叱退乃云多子塔前亲付不是从天降下东山会里送来亦非从地涌出开泼天门户已见一片打成续无尽心灯贵得千华竞艳丝纶相副寰中日月纵横文彩全彰方外乾坤建立擐三玄戈甲脱体惊群得七事铃韬全机敌胜天然尊贵不落功勋法尔现成非属造作乘时有卷有舒应用无偏无党光明灿烂一众咸知且觌体荷担如何展托挥拂子云打开无相毗卢印千圣齐教列下风复举阿难问迦叶尊者云世尊传金缕袈裟外别传个甚么迦叶召阿难阿难应诺迦叶云倒却门前刹竿着师云一呼一诺密度金针倒却刹竿暗穿玉线如水入水似金博金放去收来毫无异相正当今日不添一缕不减一丝当阳揭露更不囊藏设有人问金缕袈裟外别传个什么但道秪这是何故聻一会灵山俨然未散。

　　上堂喝下奔流度刃着忙作么棒头疾焰趋风只在这里有水到渠成之用自能平地涌波澜具风行草偃之机何必虚空抽闪电虽然照用齐行要且人境不夺若要扶树临济正法眼藏恰似蚊子撼须弥藕丝牵大象你且缓缓喝一喝云是甚么复云有口不可闲却。

　　上堂天无四壁地绝八荒水母飞入摩醯眼睛虾蟆钻过娑竭鼻孔各各自谓神通游戏出入无碍蓦地里一眨一嗅便见出头无路退步无门拄杖子不惜老力卓一下云打开闲门破户非特令伊转得身吐得气要使尽大地凡圣智愚森罗万象灵机互焕彻证无生其或眼睛　眵鼻孔无窍沧海尽教枯到底须弥直得碾为尘复卓拄杖云未放伊在。

　　上堂出来也打不出来也打口念弥陀双拄杖开眼也着合眼也着目瞽瞳人不出头直饶出言吐气口口分明见貌辨音头头谛当犹是倚门傍户不能越格超情若到月掌这里更不如何若何将条烂贯索一串穿却挂向芦茆壁下且道为人节目在什么处良久云放待冷来看。

　　上堂一拳拳倒黄鹤楼一脚踢翻鹦鹉洲有意气时添意气不风流处也风流喝一喝云才有一丝头便有一丝头。

　　上堂尽大地是只清净眼那许分疆裂界遍虚空是片解脱场无劳击木敲空忽起佛见法见底眨向二铁围山妄自钻皮劄血底安置非非想处师子窟中岂容野干栴檀林里不着伊兰要得门墙清洁直须彻底掀翻若更如何若何莫怪拄杖子太无面目卓拄杖云不是为人难共住大都缁素要分明。

　　上堂豁开顶门正眼头头盖色骑声拈提向上机关着着超今迈古赵州略彴一蹋两断有路却成无路毗耶丈室一靠便倒无门即是法门向无门处透过铁壁银山通身无影像于有路处踏着本来田地步步绝行踪便恁么去十方宽廓才恁么来水泄不通把断要津则且置一超直入又如何野色更无山隔断天光直与水相连。

　　中秋小参欲识佛性义当观时节因缘时节若至其理自彰以拂子打圆相云时节已至佛性义显诸仁作么生观又如何识有底道天上月圆人间月半总是这个时节有底道开眼见明合眼见暗何曾离得这里全承自己力不向外边求但一月真中间自无是月非月与么见解秪知银汉无声机轮密转不见金波绝迹动静尝圆山僧要问秪如尽大地是个自己向什么处着这一月尽大地是一月自己又在什处这里透去入得月轮三昧便可出没神通利生游戏随方隐显无时当处灵光迥脱挥拂子云如今挥开碧落截断清波纳须弥于芥子掷芥子于无垠十方世界空索索三千刹海夜沉沉糊饼里没汁呷茶堂里来各与一盏。

　　上堂望州亭与汝相见了也乌石岭与汝相见了也僧堂前与汝相见了也总是蓦直示汝无端骤步归方丈入僧堂自成纡曲大众向什么处与古人相见良久云吽。

　　上堂吾本来兹土说法救迷情净智妙圆体自空寂廓然无圣心如墙壁庭前柏树子六耳不同谋青绢扇子足风凉说法了也便合顿悟一华开五叶结果自然成若也错过盲龟跛鳖空流浪枉使渔翁把钓竿。

　　晚参针眼里放身七横八竖纵步有余太虚中走马千变万化措足无地秪如藏身处没踪迹没踪迹处不藏身朝行三千暮行八百因甚出这网子不得参。

　　上堂大海不着死尸徐六担板虚空具含众象担板徐六王老师斩猫儿邓师伯打瓦鼓擘开华岳连天秀放出黄河彻底清。

　　上堂闻钟鸣便上殿听板声即过堂吃粥了也洗钵盂去便是广额屠儿放下屠刀立地成佛底时节便是悉达初生指天指地作大师子吼底时节喝一喝云丈夫自有冲天志莫向如来行处行。

　　上堂秋风凉秋夜长未归客思故乡故乡则不无地头在什么处莫是上是天下是地么有什么碑记莫是僧堂前佛殿后么脚跟未点地在莫是三条椽下七尺单前么十万八千未是远若恁么去总是个无地头汉毕竟如何江千独立向谁说天际飞鸿三两行靠拄杖下座。

