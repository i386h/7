<!-- { "loadSidebar": true } -->
　　那一通绝罗笼当门齿豁不关风忆得小时骑竹马看看又是白头翁。

　　世尊因外道问不问有言不问无言世尊良久外道赞叹云世尊大慈开我迷云令我得入作礼而去阿难白佛外道得何道理称赞而去世尊云如世良马见鞭影而行。

　　笑杀灵山个老胡见人当面受涂污追风果若真良马鞭影何须耳畔过。

　　迦叶尊者因阿难问世尊传金缕袈裟外别传个甚么迦叶召云阿难阿难应诺迦叶云倒却门前刹竿着。

　　倒却刹竿着不必倩人扶斫落月中桂清光应更多。

　　无边身菩萨将竹杖量世尊顶直至梵天终不能见乃合掌说偈赞叹而去。

　　长堤短陌花如织半卷湘帘展刀尺拟将疋练剪春光春光遍界难收拾。

　　一切众生喜见菩萨燃百福庄严臂供养日月净明德佛舍利尔时天人见其无臂悲哀懊恼一切众生喜见菩萨立誓曰我舍两臂必当得佛金色之臂作是语已自然还复。

　　随缘舍复出尝情烈焰何曾解煆金雪后始知松柏操事难方见丈夫心。

　　圆觉经云居一切时不起妄念于诸妄心亦不息灭住妄境界不加了知于无了知不辨真实。

　　行时脚跟不着地坐时心识似风飘手里乱拈红绣线口中尝唱皂罗袍。

　　世尊因调达谤佛生身入地狱令阿难问在地狱中安否曰我虽在地狱如三禅天乐又令问还求出否曰待世尊来便出阿难曰佛是三界导师岂有入地狱分曰佛既无入分我岂有出分。

　　九曲河冰天上澜朔风吹结逼人寒不因狐迹传消息谁识坚凝彻底干。

　　世尊说大集经敕天上人间一切鬼神会辑受嘱拥护正法无有不顺敕者唯一魔王曰瞿昙我待一切众生成佛尽众生界空无有众生名字我乃发心。

　　足蹑芒履笠盖头得闲何地不风流浮生穿凿休关我今已从人呼马牛。

　　世尊初生一手指天一手指地周行七步目顾四方作师子吼曰天上天下唯我独尊。

　　指天指地漫称夸撒尽风颠也大差父母未生前面目浑身何处弄泥沙。

　　雪峰问僧近离甚处曰覆船峰曰生死海未渡为甚覆却船僧无语乃回举似覆船船曰何不道渠无生死僧再至进此语峰曰此不是汝语曰是覆船恁么峰曰我有二十棒寄与覆船二十棒老僧自吃不干阇黎事。

　　生死海未渡如何覆却船渠侬无生死鼻孔自撩天我有二十棒古今为榜样象骨岩高到者稀清风满路许谁知。

　　宝志公传语南岳思大禅师云何不下山教化众生目视云汉作甚么思大云三世诸佛被我一口吞尽何处更有众生可化。

　　冰梨火枣淡无涯入口休将异味夸吐却更须槌碎核莫教落地又生芽。

　　有尼参临济要开堂谈空勘云你有五障不得开堂尼云龙女成佛有几障空云龙女现十八变你试变看尼云不是野狐精变个甚么谈空便打数拄杖。

　　海边拾个草头方枝叶根茎彻骨香寒热温平都弗论逢人问着便倾囊蓦撞到老纯阳拈出金针丈二长脑后一锥当不得却回烟棹上瞿塘。

　　大慈和尚示众云老僧一生不会答话只解识病时有僧出来大慈便归方丈。

　　泼泼西风碧浪开一钩抛去一黄能夜深不入非熊梦白月清霜满钓台(能音乃字平声)。

　　鲁祖寻尝见僧来便面壁。

　　才见僧来便面壁无端费却千钧力人去从教翻转身风前依旧无巴鼻。

　　僧参南院才到面前僧云败也院引拄杖向僧面前僧无语院便打。

　　金缕长鞭拂紫霄马头不惮岭云高秪怜一曲骊驹恨动地春风吹不消。

　　邓隐峰在襄州破威仪堂只着衬衣拈静槌云道得即不打道不得即打众皆默然峰便打一下。

　　道得即不打白玉难藏假道不得即打谁是知音者一众尽无言风流更儒雅铿然下一槌落处真萧洒各自奔前程相逢不下马。

　　同光帝幸河北问兴化和尚云朕收中原获得一宝只是无人酬价化云请陛下宝看帝引手展幞头脚化云君王之宝谁敢酬价。

　　中原平后事宜休宝价如泥孰可酬好把甲兵销铸尽五风十雨共悠悠。

　　南阳忠国师一日唤侍者者应诺如是三召三应国师云将谓吾辜负汝却是汝辜负吾。

　　松下仙坛夜不关步虚声远答空山梦回尘世谁闻得月里唯容白鹤还。

　　僧问赵州大耳三藏第三度觅国师不见未审在什么处州云在三藏鼻孔里大愚芝云只如三藏还▆得国师鼻孔么。

　　国师鼻孔等虚空大耳他心处处通若道这回看不见前来谁个错相逢。

　　石巩禅师本以弋猎为业因逐鹿过马祖庵前祖乃逆之师遂问还见鹿过否祖曰汝是何人曰猎者祖曰汝解射否曰解射祖曰一箭射几个曰一箭射一个祖曰汝不解射曰和尚解射否曰解射曰一箭射几个祖曰一箭射一群曰彼此生命何用射他一群祖曰汝既知如是何不自射曰若教某甲自射直是无下手处祖曰这汉旷劫无明今日顿息师遂掷下弓箭投祖出家。

　　箭落群空血溅天若教自射命难全机先发得辽空镞万象森罗一线穿。

　　灵云禅师初在沩山因见桃花悟道有偈云三十年来寻剑客几回落叶又抽枝自从一见桃花后直至如今更不疑。

　　桃花见后破重疑脱壳乌龟出水泥林下竞头传盛事竹鸡还向五更啼。

　　沩山览偈诘其所悟与之符契嘱曰从缘悟达永无退失善自护持。

　　从缘荐得绝淆讹献佛香灵不在多但得久长甘冷澹圣情凡见自消磨。

　　有僧举似玄沙沙云谛当甚谛当敢保老兄未彻在。

　　一言谛当树头风吹落残花满地红敢是老兄犹未彻却拈彩笔画虚空。

　　香严上堂云若论此事如人上树口衔树枝脚不蹋枝手不攀枝树下忽有人问祖师西来意不对他又违所问若对他又丧身失命正恁么时如何即得。

　　攀枝踏干老香严勾引平人挂树颠拚断命根全问答相逢都是地行仙。

　　玄沙示众云诸方老宿尽道接物利生秪如三种病人作么生接患盲者拈槌竖拂他又不见患聋者语言三昧他又不闻患哑者教伊说又说不得若接不得佛法无灵验。

　　官不容针私透车昼明夜暗六窗虚盲聋喑哑人谁是世上空传本草书。

　　玄沙上堂众集遂将拄杖一时趁下却回向侍者道我今日作得一解险入地狱如箭射者云喜得和尚再复人身。

　　骠骑威风偃万军凯歌喧奏气如云山西将种闲韬略千古嘉名天下闻。

　　云盖问石霜万户俱闭即不问万户俱开时如何霜云堂中事作么生盖云无人接得渠霜云道也煞道只道得八九成盖云却请师道霜云无人识得渠。

　　千岩水落风生壑万户云开月满堂尘外迥无人迹到夕岚封断一阶霜。

　　子湖和尚夜半于僧堂前叫捉贼大众皆惊一僧从堂中出子湖拦胸把住云捉得也捉得也僧云某甲不是湖云是即是只是不肯承当。

　　闹里寻尝万万千暗中拦着亦徒然钩锥是甚闲家具鼻孔撩天不用穿。

　　子湖于门下立一牌上书云子湖有一只狗上取人头中取人心下取人足拟议即丧身失命僧参方揭帘湖喝云看狗僧回顾湖便归方丈。

　　恶狗嗥嗥不可撄莫从声下闹纵横回头蹴倒牌前字归路清风两袖轻。

　　仰山坐次僧参翘一足云西天二十八祖亦如是东土六祖亦如是天下老和尚亦如是某甲亦如是山下禅床打四藤条其僧后凡到处便云集云峰下四藤条天下大禅佛参。

　　集云峰下四藤条喝起虚声遍九霄果是出群狮子子不将闲话额头标。

　　普眼欲见普贤三度入定遍观大千世界觅普贤不得而来白佛佛云汝但于静三昧中起一念便见普贤于是普眼才起一念便见普贤向空中乘六牙白象。

　　闲吟纵步碧峰头几度寻秋不见秋无事晚来江上望三三两两钓鱼舟。

　　世尊在灵山会上拈起一花以青莲目普视大众百万人天悉皆罔措惟迦叶尊者破颜微笑世尊云吾有正法眼藏涅槃妙心实相无相解脱法门付嘱摩诃迦叶竟。

　　一花开发万花开素艳清芬遍九垓自是仙葩有奇质采香蜂蝶漫飞来。

　　暖回金屋独嘻嘘不想当年斗草嬉陌上郎君那知得花心柳眼总堪悲。

　　西天八祖佛驮难提从一长者求侍者长者云我子伏驮密多年已五十口未曾言足未曾履祖云如汝所说真我弟子伏驮闻之遽起礼拜而说偈曰父母非我亲谁是最亲者诸佛非我道谁是最道者祖以偈答云汝言与心亲父母非可比汝行与道合诸佛心即是外求有相佛与汝不相似欲识汝本心非合亦非离伏驮闻偈已便行七步。

　　不履行偏远无言韵转高国清才子贵家富小儿骄玉版尊前奏瑶琴月下调知音酬唱后风度自飘飘。

　　西天第十祖胁尊者问长者子富那夜奢云汝从何来奢云我心非往祖云汝何处住奢云我心非止祖云汝不定耶奢云诸佛亦然祖云汝非诸佛奢云诸佛亦非。

　　急水滩头放个罾金鳞才触便奔腾渔翁空送随流眼不觉风来舟自横。

　　十四祖龙树尊者至南印度说法于法座上现自在身如满月轮一切众惟闻法音不睹祖相迦那提婆云此是尊者现佛性体相以示我等盖以无相三昧形如满月佛性之义廓然虚明言讫轮相即隐复居本座。

　　摇摇破扇卖清风扑面呈来若个逢尽道五天行市好而今秋老却成空。

　　世尊因文殊忽起法见佛见被世尊威神摄向二铁围山。

　　七珍八宝连尘扫金毛狮子何处讨大都年老总成魔扶得起时又推倒。

　　圆觉经云一切障碍皆究竟觉。

　　过头开坐具叉手念摩诃望天噇白饭就地种黄瓜个般行径谁容得天下丛林爱作家。

　　岩头和尚示众云识取去底识取住底。

　　趁尽驴唇马嘴弄出棚头傀儡脱却笼头卸角驮白云片片随流水。

　　其二。

　　天外奇峰叠乱青落红成阵扫啼莺风流最是雕鞍客掷下金鞭匝地春。

　　西天二十四祖师子尊者因罽宾国王仗剑问云师得蕴空否祖云已得蕴空王云离生死否祖云已离生死王云既离生死可施我头祖云身非我有何吝于头王即挥刃断尊者头白乳涌高数尺王之右臂旋亦堕地玄沙云大小师子尊者头也不解作得主。

　　棋逢敌手通枰活曲遇知音转调高局破漫劳重逴干断弦不必觅鸾胶。

　　维摩会上三十二菩萨各说不二法门竟文殊云我于一切法无言无说无示无识离诸问答是为菩萨入不二法门于是复问维摩仁者当说何等是不二法门维摩默然文殊赞云乃至无有语言文字是菩萨真入不二法门。

　　水穷山尽石门开亲入桃源又转来堪笑人间总凡骨只应元亮是仙才。

　　文殊令善财采药云是药者采将来善财遍观大地无不是药者却来白云无有不是药者文殊云是药者采将来善财于地上拈一茎草度与文殊文殊接得示众云此药亦能杀人亦能活人。

　　相逢一老一不老杀人活人一茎草途中尽是不眠人莫向风前夸起早。

　　天亲从兜率内院而下无著问人间四百年彼天为一昼夜弥勒于一时中成就五百亿天子证无生法忍未审说甚么法天亲云秪说这个法秪是梵音清雅令人乐闻。

　　秪说这个法门普天雨似盆倾黄泉浸透鼻孔青霄插出牙根。

