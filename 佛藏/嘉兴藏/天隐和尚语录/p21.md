<!-- { "loadSidebar": true } -->
　　举心地观经云此法名为一切凡夫入如来地顿悟法门此法名为三世诸佛自受法乐微妙宝宫此法能引诸菩萨众到色究竟自在智处此法能与生死长夜作大智灯。

　　师征云诸人看这黄面老子在灵山会上百万人天众前拈出也甚奇特虽然且道如何是此法蓦卓拄杖云拟之则差强之则隔道道。

　　举临济大师道有时夺境不夺人有时夺人不夺境有时人境俱夺有时人境俱不夺。

　　师征云作么生是夺境不夺人作么生是夺人不夺境作么生是人境俱夺作么生是人境俱不夺你若一一透过作得临济门下儿孙你若透不过却被人境埋没了也喝一喝云且道那里是人那里是境参。

　　举僧问法眼求佛知见何路最径眼云无过此。

　　师征云还识得法眼老人最径路么切忌动着动着打破你头皮。

　　代古

　　举世尊因自恣日文殊三处过夏迦叶欲白槌摈出才拈槌乃见百千万亿文殊迦叶尽其神力槌不能举世尊遂问迦叶汝欲拟摈那个文殊迦叶无对。

　　师代云来说是非者便是是非人一齐摈却傍有不甘者出来道磬山老汉有甚长处开此大口便合掌向前云汝真文殊。

　　举大宋太宗皇帝因入寺见僧看经问云看什么经对云仁王经既是寡人经为甚在卿手里僧无语。

　　师代云一人有庆兆民赖之。

　　又因僧朝见帝问甚处来云卧云来帝云朕闻卧云深处不朝天为什么却到这里僧无语。

　　师代云弘恩难报。

　　举闽王问报慈禅师报慈与神泉相去近远慈云若说近远不如亲到慈却问大王日应千差是甚么心王云甚么处得心来慈云岂有无心者王云那边事作么慈云请向那边问王云大师谩别人即得慈无语。

　　师代云此犹是这边事。

　　举明招谦在婺州智者寺为第一座寻常不受净水主事云不识触净净水也不肯受谦下禅床提起净瓶云这个是触是净主无语。

　　师代云老僧住持事烦上座休怪。

　　举楚石禅师入寮见僧看经问云看的是甚么经僧云是金刚经石云我不问你金刚经看底是甚么经僧无语。

　　师代云意欲别道则恐斩头觅活。

　　举云盖山僧乞瓦造殿有官人问既是云盖何用乞瓦僧无语。

　　师代云寒暑不常。

　　举悟空禅师问座主讲甚么经云法华经空云有说法华经处我现宝塔当为证明座主赞请甚人证明座主无语。

　　师代云尊德不浅。

　　举投子示众云汝等诸人尽道我实头若出门三步有人问你作么生是投子实头处作么道众无语。

　　师代云恩大难酬。

　　举楚石与众僧观海次僧问只是一片水因甚么唤作海楚云只是一片海因甚么唤作水你且道源从何来僧云从一滴来楚云一滴又从何来僧无语。

　　师代云当时磬山若在以手急掩其口塞却这漏洞。

　　举雪窦问僧甚处来云摘茶来雪云人摘茶茶摘人不问你无底篮子重多少僧无语。

　　师代云自从云水来且喜无人较。

　　举楚石禅师一日因施主送杨梅僧就盒拈起问云一般杨梅为什么有赤有白石以盒子合却云见个甚么僧无语。

　　师代云若是某甲便翻转盒子请和尚再鉴。

　　石又揭开盒云聻僧又无语石云你只是个无开合汉。

　　师代云待揭开盒子便云和尚用赤底也好用白底也好。

　　举玄沙禅师在雪峰时光侍者谓沙云师叔若学得禅某甲打铁船下海去沙住后问光云打得铁船也未光无对。

　　师代云磬山若作光侍者轻轻对他道师叔且喜参得禅也看他如何去就。

　　举长庆上堂大众集定乃拽出一僧云大众礼拜此僧又云此僧有甚长处便教大众礼拜众无对。

　　师代云和尚何得诱人犯法虽然如是磬山今日设若推出个僧来大众礼拜即是不礼拜即是或云和尚何得诱人犯法我也知你学语之流。

　　举古鹞子趁鸽子鸽子飞向佛殿栏干上颤有人问僧一切众生在佛影中常安常乐鸽子见佛为甚么却颤僧无语。

　　师代云冤有头债有主。

　　举道匡禅师拈起钵囊问僧你道直几钱僧无对。

　　师代云和尚从甚处得来。

　　举昔有一道流在佛殿前背佛坐僧云道士莫背佛道云大德本教中道佛身充满于法界向甚么处坐得僧无语。

　　师代云许你具一只眼。

　　举有一行者同法师入佛殿行者向佛而唾法师云行者少去就何以唾佛者云将无佛处与某甲唾法师无语。

　　师代云许你烧得香换得水。

　　有僧与童子上经了令持经着函内童云某甲念底着向那里僧无语。

　　师代云汝在甚处将来。

　　举一僧在经堂内不看经每日打坐藏主云何不看经云某甲不识字主云何不问人僧近前叉手鞠躬曰这个是甚么字主无语。

　　师代云识也识也。

　　举一老宿因江南国主问我有一头水牯牛万里无寸草未审向甚么处放宿无对。

　　师代云不卧寒云谷长耕大地春。

　　举一老宿见僧来竖起火筒云会么云不会宿云三十年用不尽底僧却问三十年前用个甚么宿无对。

　　师代放下火筒云汝会得许汝亲见老僧。

　　举明招到坦长老处坦云夫参学一人所在亦须到半人所在亦须到明便问一人所在即不问作么生是半人所在坦无对。

　　师代云我这里半人也无。

　　坦后乃令小师问明明云汝识半人所在么也只是弄泥团汉小师无语。

　　师代云谢和尚教诲而今若有人问磬山如何是半人处对他道病鱼止泺困鸟栖芦。

　　举裴相国启建法会问僧看什么经云无言童子经有几卷云两卷云既是无言为甚么却有两卷僧无对。

　　师代云莫会无言好。

　　有人问僧点甚么灯僧云长明灯云甚么时点云去年点云长明何在僧无语。

　　师代云瞒他半点不得。

　　有僧入冥见地藏菩萨藏问你平生修何业僧云念法华经云止止不须说我法妙难思为是说是不说僧无语。

　　师代云谢指示。

　　有一官人入镇州天王院睹神像问院主云此是甚么功德云护国天王云只是护此国遍护余国云在秦为秦在楚为楚云腊月二十九日打破镇州城天三向甚么处去主无对。

　　师代云无刹不现身。

　　举僧问石霜咫尺之间为甚不睹师颜霜云我道遍界不曾藏僧后问雪峰遍界不曾藏意旨何如峰云什么处不是石霜僧回举似霜霜云这老汉着什么死急僧无语。

　　师代云和尚也不得藏头露尾。

　　举药山问僧甚么处来僧云湖南来山云洞庭湖水满也未僧云未山云许多时雨水为甚未满僧无语。

　　师代云某甲未雨水前离彼。

　　举雪峰搬柴次乃于洞山前抛下山云重多少峰云尽大地人提不起山云争得到这里峰无语。

　　师代云也知和尚识分量拂袖便行。

　　举瑞岩谒夹山山问甚处来云卧龙来山云来时龙还起也未瑞乃顾视之山云炎疮瘢上更着艾燋云和尚又苦如此作什么山休去。

　　师代云龙生龙凤生凤。

　　举僧侍玄沙和尚沙以杖指面前地上白点云还见么云见如是三问僧亦如是三答沙云你也见我也见为甚么道不会。

　　师代云和尚慈悲恩逾父母。

　　举雪峰一日升座众集定辊出木毬玄沙遂捉来安在旧处峰便休。

　　师代云放你三十棒大众且道是赏伊是罚伊。

　　举泗州塔头侍者及时锁门有人问既是三界大师为甚么被弟子锁侍者无对。

　　师代云开来也。

　　泗州塔前一僧礼拜有人问上座日日礼拜还见大圣么僧无对。

　　师代云这一问从何来。

　　举镜清再参雪峰峰云甚处来清云岭外来峰云什么处逢达磨清云更在甚么处峰云未信汝在清云和尚莫恁么粘泥好峰便休。

　　师代云老僧年迈赖子殷勤。

　　举玄沙和尚问明真禅师善财参弥勒弥勒指归文殊文殊指归佛处汝道佛指归甚处云不知沙云情知汝不知。

　　师代云老老大大作这个见解。

　　举临济到京行化至一人家门首云家常添钵有婆云太无厌生济云饭也未尝得言太无厌生婆便闭却门。

　　师代云情知你悭吝。

　　举仰山住东平时沩山令僧送书并镜至仰上堂提起示众云且道是沩山镜东平镜若道东平镜又是沩山送来若道沩山镜又在东平手里道得则留取道不得则扑破去也众无语仰扑破便下座。

　　师代云某甲若在会中遂向前叉手而立云请和尚鉴。

　　举杨岐和尚问僧败叶堆云相离何处云观音岐云观音脚下一句作么生道云适来相见了也岐云相见底事作么生僧无对。

　　师代云和尚万福。

　　岐云第二座代参头道看亦无语。

　　师代云我若答和尚昧却第一座也。

　　岐云彼此相钝置。

　　师代云赖和尚年尊。

　　举报恩禅师问彦上座从上诸圣及诸先德还有不悟者也无彦云若是诸圣先德岂有不悟者恩云一人发真归源十方虚空悉皆消殒今天台山嶷然如何消殒去彦不知所指。

　　师代云天台山不肯和尚恁么道大笑去也。

　　举僧问疏山如何是诸佛师山云何不问疏山僧无语。

　　师代云这老贼又云若问疏山疏山则不肯恁么道。

　　举沩山和尚令侍者唤第一座座便至沩云我唤第一座汝来作甚么座无对。

　　师代云若非某甲洎合被侍者笑礼拜而出。

　　举仰山一日指雪狮子问众云有过得此色者么众无对。

　　师代云磬山若在便向一指轻轻道和尚这唤作甚么色。

　　举僧问香严如何是西来意严以手入怀作拳展开与之僧乃跪膝以两手作受势严云是什么僧无对。

　　师代云诸佛亦不识。

　　有俗士献画帐子与文益禅师益云汝是手巧心巧云心巧益云那个是汝心士无对。

　　师代云和尚更要一帧那。

　　举钦山与岩头雪峰坐次洞山行茶来钦乃开眼洞云甚么处去来云入定来洞云定本无门从何而入钦无语。

　　师代云这一问从何而出。

　　举良巨禅客参钦山礼拜了便问一镞破三关时如何钦云放出关中主看良云恁么则知过必改钦云更待何时良云好只箭放不着所在便出去钦云且来阇黎良回首钦下禅床擒住云一镞破三关且置试为钦山发箭看良拟议钦打七棒云且听乱统汉疑三十年。

　　师云众中还有人代得良巨一转语么顾视左右如无老僧代一转语待钦山道发箭看劈面一拳直饶钦老有棒也下手不得虽然如是切莫乱统咦。

　　举韶国师参朱溪才参次闻犬咬灵鼠声韶便问是什么声溪云犬咬灵鼠声韶云既是灵鼠为什么却被犬咬溪云咬杀也韶云好个犬溪便打韶云莫打某甲话在溪休去。

　　师代云速道速道。

　　举僧问赵州毗目仙人执善财手见微尘佛时如何州遂执僧手云你见个什么僧无语。

　　师代云谢师答话。

　　举僧问赵州如何得不被诸境惑州垂一足僧便出鞋州收起足僧无语。

　　师代云大慈悲故。

