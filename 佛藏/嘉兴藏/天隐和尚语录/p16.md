<!-- { "loadSidebar": true } -->
　　举文殊菩萨问维摩居士我等各自说已云何是仁者所说不二法门。

　　师拈云这个公案自毗耶离城以至震旦丛林商量不少无非都在声色语默上摸索转见没交涉若要会得须向众菩萨未启口处识得根源方知众菩萨说底即是老维摩不说底老维摩不说底即是众菩萨说底才知维摩那时其声如雷岂不见道龙象蹴踏非驴所堪即今还识得维摩老人根源么良久云天共白云晓水和明月流。

　　举舍利弗问须菩提梦中说六波罗蜜与觉时是同是别须菩提云此义幽深吾不能说会中有个弥勒大士可往而问之舍利弗遂问弥勒弥勒云谁为弥勒谁是弥勒者。

　　师拈云而今人尝做得这个梦来也未假做得这个梦来始醒得舍利弗来由若未做得这个梦来且究取须菩提深远之旨若会得须菩提深远之旨须识得弥勒佛云谁为弥勒谁是弥勒者到这里总将个龟毛索子一束束定置于无梦觉之地或有云那一个又安置在什么处喝一喝云依稀似曲才堪听却被风吹别调中。

　　举古者道这一片田地分付来多时也我立地待你构去法眼云这一片田地分付来多时也我坐待你构去。

　　师拈云且看古人谆谆恁么为人既云这一片田地分付来多时也又道构去作么磬山今日雪上加霜蓦将拄杖卓下云莫不是这一片么噫也是揠苗儿。

　　举玄沙到蒲田县众以百戏迎之次日沙遂问小塘长老昨日许多喧闹向甚么处去塘提起袈裟角示之沙云料掉没交涉。

　　师拈云山僧即不然或有人问昨日许多喧闹向什么处去只对他道今日一出尤胜昨日他若道料掉没交涉云我也知你是个瞎汉还委么竹密不妨流水过山高岂碍白云飞。

　　举遵布衲在药山浴佛次山云你浴得这个还浴得那个么遵云把那个来。

　　师拈云药山傍通一线俯诱初机遵衲虽是当仁不让一拶便了当时若作药山待伊道把那个来劈手夺杓子过来还他一杓恶水可不彻头彻尾何故定水湛然满浴此无垢人。

　　举僧问云门如何是清净法身门云六不收道林和尚拈云只道得一半若问道林只对他道一不立乃颂云一不立六不收突然那更有踪由无限青山留不住落花流水太悠悠。

　　师拈云还知二大老鼻孔落在什么处然虽不负来机尽力道将来秪道得法身边事且道如何是法身向上事竖起拂子云龙得水时添意气虎逢山势长威狞。

　　举僧问归宗如何是玄旨云无人能会僧云向者如何云有向即乖僧云不向者如何云谁求玄旨又云去无汝用心处僧云岂无方便门令学人得入云观音妙智力能救世间苦僧云如何是观音妙智力宗敲鼎盖三下云还闻么僧云闻云我何不闻僧无语宗以棒趁下。

　　师拈云可惜这老汉架艨艟泛大海随其顺逆不用翻蓬打桨宗师家须到恁么田地始得不然总落左右边句争袪得学人疑滞虽然如此当时这僧是个灵利底见伊道谁求玄旨何不云和尚好个方便门速礼三拜若作归宗待僧道岂无方便门云汝将前话作实法会耶待僧更进语便以棒趁下免致周遮磬山今日还有人识得这玄旨么恶啼得血流无用处不如缄口过残春。

　　举三圣和尚参德山才展坐具山云住不用展炊单遮里无残羹馊饭与汝云赖遇无设有向甚么处着山便打圣接住推倒向床上山大笑圣哭苍天便下参堂堂中首座号踢天泰问行脚高士须得本道公公验作么生是本道公验圣云道什么座再问圣打一坐具云遮漆桶前后触忤多少贤良座拟人事圣便过第二座人事。

　　师拈云德山老汉一条白棒按过天下衲僧撞着三圣犹较些子何不当时待伊道无著处云也是馊茶剩饭虽然强将手下无弱兵争奈三圣气吞宇宙力振江湖孰奈伊何首座当时亦待伊道触忤多少贤良何不道某甲罪过且不失方情今时人要参方须具这眼目始得若不如是都是依草附木。

　　举沩山问仰山甚处来仰云田中来沩云田中有多少人仰插锹叉手而立沩云今日南山大有人刈茅仰拽锹而去雪窦云诸方咸谓插锹话奇特大似随邪逐恶据雪窦见处仰山被沩山一问直得草绳自缚去死十分妙喜云仁者见之谓之仁智者见之谓之智百姓日用而不知故君子之道鲜矣。

　　师拈云妙喜老人出言吐气忒杀风流儒雅雪窦龟鉴宗乘恰似压良为贱今日磬山合作么生商量不得颟顸放过还知么几度黑风吹大海未曾闻道钓舟倾。

　　举龙济问僧甚处来云翠岩来曰翠岩有何言句示徒云尝道出门逢弥勒入门见释迦曰与么道又争得僧便问和尚又如何曰出门逢阿谁入门见什么僧于言下有省。

　　师拈云这僧虽然有省只会得龙济底未会得翠岩底若会得翠岩底许你全具眼。

　　举石头和尚问僧从甚么处来僧云江西来云见马大师么云见头乃指一橛柴云马师何似这个僧无对却回举似马大师马云汝见橛柴大小云没量大马云汝甚有力僧云何也马云汝从南岳负一橛柴来岂不是有力。

　　师拈云深见古人千里同风在一个鼻孔里出气何曾分疆立界魔魅人家男女这僧当时是个汉子待石头道何似这个轻轻对道不别即礼谢可不减师之德乎适回马大师处举似及道汝见橛柴大小何不道某甲见非两端恁么则不负师恩亦不孤他人指点然虽如是二大老如按牛头吃草相似可惜慈悲太切。

　　举洞山示众云兄弟初秋夏末东去西去直须向万里无寸草处去始得又云只如万里无寸草处作么生去后有僧举似石霜霜云出门便是草。

　　磬山则不然兄弟夏末秋初南行北往直须脚踏实地去始得若不如斯未出门时亦是草漫漫不见妙喜道师子一滴乳迸散十斛驴乳。

　　举僧问石霜咫尺之间为甚不睹师颜霜云我道遍界不曾藏僧后问雪峰遍界不曾藏意旨如何峰云甚么处不是石霜僧回举似石霜霜云这老汉着甚么死急。

　　师拈云古人一期方便只欲求人不觉拖泥带水当时磬山若作石霜待伊道咫尺之间不睹师颜何不拦头一拄杖教伊性快去岂容流到雪峰枝上生枝蔓上引蔓还曾悟也未不见玄沙云山头老汉蹉过也。

　　举僧访翠岩值不在遂看主事主云参见和尚也未云未主指狗子云上人要见和尚但礼拜这狗子僧无语后翠岩归闻得乃云作么生免得与么无语云门云欲观其师先观弟子。

　　师拈云这僧非惟不曾见翠岩要且不曾相见主事可惜浅水无鱼徒劳下钓当时若作这僧待院主指拜这狗子遂高声云若不识和尚洎合错礼这狗子拂袖便行虽然如是今日或有主事者出来道和尚莫教坏人家男女只对他道这狗子聻。

　　举僧问赵州如何是赵州州云东门西门南门北门。

　　师拈云这僧觌面相呈致个问头也甚奇怪若道未会争敢入虎窟里捋虎须若道会争肯恁么休去当时赵州有定乾坤手段烁破四天下眼目还他本分钳锤教他入又入不得出又出不得可谓双夺双收到此还有人转得身吐得气入得赵州门出得赵州门者么试道看。

　　举真歇了禅师问僧云你死后烧作灰撒却了向甚么处去僧便喝真云好一喝祇是不得翻款僧又喝真云公案未圆更喝始得僧无语。

　　师云可惜当时这僧无末后句若有末后句也不奈伊何真老虽是洞上儿孙宛有济翁门下作略我当时若作此僧何不道喝则不无恐和尚作喝会待伊打云这死汉便喝拂袖而出。

　　举雪峰示众云南山有一条鳖鼻蛇汝等诸人切须好看长庆云今日堂中大有人丧身失命僧举似玄沙沙云须是棱兄始得虽然如此我即不恁么僧云和尚作么生玄沙云用南山作么云门以拄杖撺向向雪峰面前作怕势。

　　师拈云雪峰老汉恁么示众拈一句语如握太阿剑击涂毒鼓闻之拟之咸皆丧身失命谁敢当锋到这里还容得情识卜度么恁么也不得不恁么也不得恁么不恁么总不得当时若非二三大老卓荦超群廓彻圆明知见唱和宗乘敷扬要旨则孤负雪老这一条活蛇弄杀在象骨岩前谁能知他落处所以道打鼓弄琵琶相逢两作家电光影里穿针未为快手若是这般事须是这般人始得若非这般人如何构得这般事山僧今日且不将拄杖妆龙作蛇亦无玄沙语句钩引但只恁么与众同食同衣同坐同卧不出寻常大众还见么格外不须重审问寻常一句作么生。

　　举庞居士辞药山山命十禅客相送至门首居士指空中雪云好雪片片不落别处时有全禅客云落在什么处士打一掌全云居士也不得草草士云汝恁么称禅客阎老子未放你在全云居士作么生士又打一掌云眼见如盲口说如哑雪窦别云初问处但握雪团便打。

　　师拈云老庞参证于马祖石头二大老已得心空及第到处遇人不妨作家相见着着自有出身之路所以全禅客不柰伊何当时若作全禅客待伊道好雪片片不落别处遂接住云不落别处且置你道在什么处来待依拟口还他一掌教这老汉别有生涯难行此令虽然且道山僧这一掌与老庞打同也异也与雪窦打同也异也试说看。

　　举罗山和尚问石霜起灭不停时如何霜云直须寒灰枯木去一念万年去函盖相应去全清绝点去山不契却往岩头处如前问岩头喝云是谁起灭山于此有省。

　　师拈云今时人论道石霜说道理所以令罗山不悟岩头不说道理令他悟去恁么商量如掉棒打月料掉没交涉殊不知当时这僧若不得石霜老汉雪上加霜逼拶将来那能岩头处领略得去纵然会得岩头老人底若未曾体究得石霜和尚底争解脱得起灭不停时也所以道灵光独耀迥脱根尘体露真常不拘文字心性无染本自圆成但离妄缘即如如佛若不如是敢保你认贼为子在今时人还会得二大老异口同音么良久云一片白云横谷口几多归鸟尽迷巢。

　　举云岩扫地次道吾云太区区生岩云须知有不区区者吾云恁么则有第二月也岩竖起扫帚云这是第几月吾便休。

　　师拈云可见古人日用事无别才被人拶着便乃觌面相呈了无余事云岩道吾虽同出其门到这里也不肯放过要且得人一牛还人一马虽然如斯若作道吾待云岩竖起扫帚云这是第几月但云恰似管教他这把扫帚无地放在。

　　举天平和尚行脚时参西院尝云莫道会佛法觅个举话人也无一日西院遥见召曰从漪平举头院云错平行三两步院又云错平近前院云适来这两错是西院错是上座错平云从漪错院云错平休去。

　　师拈云衲僧行脚切不得草草才有些些省处便开大口须要自己揣摩十二时中还曾稳当不心境一如不脚踏实地不如红炉飞片雪不可见天平行脚时自满道会禅傍若无人蓦然撞着西院一拶下两个错字便把一肚子禅道一点也用不着当时若作天平待西院道适来这两错是西院错上座错何不高声还他道个错管教西院自然不作故眼相看直到后来住院谓众云我当初行脚时被业风吹到思明长老处连下两错更留我过夏待共我商量我不道恁么时错我发足向南方去时早知道错了也看他恁么示众正所谓行年五十而知四十九年之非虽然如是也是贫儿思旧债磬山今日亦下个错且道这个错与西院同耶别耶与天平同耶别耶诸人试辨看有么有么复云错。

