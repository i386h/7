<!-- { "loadSidebar": true } -->

　　复三峰汉月藏公书(原书附)

　　粤自威音无象一○为千佛万佛之祖故七佛以双头独结四法交加勒成无文密印而饮光传二十八代无非以法印心此法之不可灭没也重矣达磨东来六传之后奈何旁出之徒又于法偈中钻出理路故密处成疏绝渗漏中成漏马大师万不得已拈出一机一境绝尽旁门单提向上故以正出为重遂有野狐两扇而三撼其门百丈再参而末后一喝从前心法印定于此矣黄檗因而有三顿痛棒未闻有两顿四顿之旨此临济之三玄要所以发明七佛历祖之秘以简一橛头相似野狐涎也此临济之所以为万世法也故后世闻临济儿孙出兴不惮费尽杖头破尽草鞋千里万里为之参叩耳未尝有简临济为旁出者不待辨而明矣自唐及宋而元临济之法楚楚至中峰传法于千岩失却一只眼淆讹从此而起然万峰宝藏尚以三玄为传法之要去后则泯泯无闻焉迨笑岩之徒广通不知何许人乃肆灭六祖已下五家诋为旁岐益可恨矣其说一唱法遂灭尽但得一知半解全无古格肆其臆说不是本来无一物定是凉飕飕地苟非认性认心又落不上机境今时外道陋不可闻今时禅品恶不可见皆因无祖法之印为格则也藏窃痛哭流涕久矣期一再见临济儿孙身虽百岁得三岁之的派者必礼为师此无他以深参觉范高峰之禅实透临济玄要宾主之法故耳往年尝欲走叩龙池以先得语录不果后以发将垂白闻金粟出世喜临济重兴特为叩荷其传所望其澜益阔其道益光嗣闻我叔大师建幢石磬尤见古佛并兴拜读新刻果如初日乍出便欲拽杖礼龙池塔聆石磬响以寺事所勒未克如愿遥闻来岁世甲乍周祖堂将辟愿和尚无外临济正宗大竖三玄古格藏等愿就克符普化之列共扶七百年既抹杀之宗光天耀日于大明之世何其快哉何其快哉藏临楮不胜仰望之至。

　　诸佛为一大事因缘出现于世故我释迦如来初生下时便一手指天一手指地周行七步目顾四方云天上天下唯吾独尊四十九年弹偏叱小会权归实所以云唯此一事实余二则非真以此一心之法印定故末后拈花微笑嫡付教外单传至二十八代达磨东来传至六祖亦无非一心之法彼群英叠出两派分岐旁出繁兴皆以所得浅深教化马大师单提向上百丈再参而末后一喝黄檗因闻不觉吐舌才明大师大机大用故施棒以接临济如发药人只欲救病今来书云只有三顿痛棒未闻有两顿四顿之旨此语若在临济则可在黄檗则不可何故若黄檗恁么为人已成实法了也况临济至大愚言下点破悟彻根源握万世之纲宗开法四宾主四料简四喝一句中具三玄一玄中具三要简别邪正杀活纵横自后五宗并立门庭虽异总之咸归一心之法如洞山得法云岩临行嘱付因过水睹影大悟前旨有偈云云可不各各师承有据或严密或痛快又岂有实法系累人耶正宗流至中峰传法于千岩乃云失却一只眼淆讹从此而起此何说也况中峰大师语录言言见谛句句超宗其道要歌发明玄要字字破的及余开示小参拈提公案当时无有出其右者而千岩筑破方甓尽底掀翻中峰尚嘱云时节若至其理自彰后三十年住山出世若是半边见焉能道得一句子流出百千万亿句百千万亿句入这一句岂非全收全放全放全收耶古德云但恐不成佛不虑佛不解语万峰宝藏从此得传纵夺抑扬宾主照用莫不本临济纲宗若非具眼岂能作得他家儿孙耶此系法门大事立论宜当三思如云泯泯无闻今日新万峰从何而得也又云笑岩之徒广通肆灭六祖已下五家诋为旁岐此因未谙通本昔我幻有老人亲闻笑岩翁祖云当时因少林出秘要天奇和尚直注破时人之执遂议论纷起谓正宗久寂已无其人所以笑岩深虑法门而联芳偈叙故有上承迦叶六十三世之元祖下继曹溪三十一叶之真孙以遮表同时遮则遮其济洞无分表则表其曹源不绝命通序之并非肆灭五家削去临济不欲承嗣但诋曹溪上下旁岐涯岸各封以罗天下学者恐晚进无知靡所适从溯流归本之意耳此处将药作病失照不少至云今时外道陋不可闻今时禅品恶不可见此诚谛之言不肖亦未尝不拊膺痛心念祖道之陵夷师承失严密也及观所著五宗原始于圆相七佛由来五宗各出一面正宗先出四宗相续其余旁出莫不悉备者盖欲发明先辈抹杀五家宗旨单传拈花一事也所云传宗旨者不悟宗旨抹宗旨者不知宗旨夫既不悟宗旨所传何事耶五家宗唱若不本单传之旨又传何事耶然而五家虽各从一宗莫不发明拈花旨趣若抹杀宗旨非魔即外不待辨而自明矣今公千辛万苦参订将来犹恐后学反以圆相为躲跟柰何却成窠臼不见当时五祖演和尚举祖师道吾本来兹土传法救迷情一花开五叶结果自然成达磨信脚来信口道后代儿孙多成计较要会开花结果处么郑州梨青州枣万物无过出处好所以云垂慈则有法无法不垂慈识取钩头意莫认定盘星公数十年操守博学晚年继我密云师兄法道不减夹山船子之风道光遐布欣慰欣慰若非念公以法眷见称不肖亦不敢如是以法为亲也客岁过吴门希一晤因归迫未果适接来翰并佳刻如见手仪又承厚惠何以克当不肖病躯孱劣久困岩壑偷安待尽诚为法门罪人仰望高贤唱导隆盛素所愿矣。

　　复答三峰汉月藏公书问并判语

　　三峰云承大教以一心为宗(师答你还跳得出么)印定万法以一拈花为单传之法(答西天东土亦如是)此外并无余法而一拈之内亦并无余蕴(答你那里摸索)便以一棒一喝一句梨枣东来西去你出我入互相活脱不滞机用谓之杀活纵横(答你不达古人方便死了不得活)以五宗为此外另立之门庭(答自生分别)故不欲尽明其说而将就彀用于今时则已(答将谓你凿壁偷光)故逢着祖宗嫡骨之要皆意思问放过(答呵呵大笑)若人举着还他一个络索二字(答未举先知)自己立在无人对证处(答瞎汉)今日被不肖问着便东涂西抹说些四无头果子阿母话支塞(答尚且不会)又要立在上风(答可见你有人我相)此非支塞过便了者不肖正为举世如此(答则恐你还不识)痛承小释迦再来毕竟要与临济出口毒气耳(答未到你在)今复有问愿和尚真实答我(答从来不妄语)幸勿遮遮掩掩说半开合话方好流布诸方(答诸方早已见矣)救得正法重新光显(答何曾隐晦来)若又是前来话柄则不敢求搜索也(答不识好恶在)一问两派分岐旁出繁兴皆以所得浅深教化且道两派分岐是所分何等岐讲何等事两派可有深浅否(答谍谍迷源话头也不识)如何是他深处如何是他浅处(答待你脚跟点地方知)且道旁岐所说是何等法遂判为非正(答你也出不得)正者说何法遂判为正支浅深之旨可得闻乎(答看取老僧上下文)次问来教云马大师单提向上百丈再参而末后一喝黄檗因闻不觉吐舌才明大师大机大用故施棒以接临济且道马大师既单提向上百丈于扭鼻处已明得哭笑卷席大师已印过他会也又印过子深明昨日事矣为甚么还弄这些子而至竖拂挂拂之最后方震声一喝而百丈方悟得三日耳聋耶若道此处才明一喝他前师印资呈皆落妄语矣(答错)若前来都是又何必一喝而方贵耶(答错错)前之扭鼻哭笑独非机与用乎至一喝而方明大机大用(答你未梦见在)大字遂成重见叠出一何劳叨若此哉(答转见不堪)黄檗吐舌明得大机之用而百丈赞其超师且道他超处在于何所(答放你三十棒)亦不可糊涂也(答自领去)承教如人发药只欲救病今来书云只有三顿痛棒未闻有两顿四顿之旨(答　)此语在临济则可在黄檗则不可何故若黄檗恁么为人已成实法了也请问为何在檗则可意者以非实法故(答以楔出楔)若言非实法者此是谩他临济也(答我也知你作实法会)而临济恁么会黄檗禅已成实法乎(答以己方人埋没先圣)是则临济何足贵而小释迦于沩山处极口赞叹而将此身心奉临济以报佛恩耶抑错之甚矣甚矣岂不尔思室是远而(答亲言出亲口)承教临济至大愚言下点破悟彻根源他既是悟得一句一喝一棒的又何说他悟彻根源远之远矣(答你未知落处在)且道如何是根源处耶(答待你彻后见)又云握万世之纲宗且道何者为纲宗亦不可不识也(答再参三十年与你道)又云开四宾主且道他两人对面说话何者是宾(答照顾脚下)何者是主(答赏罚分明)何为宾中宾(答阇黎切忌道着)何为主中主(答老僧决不谩你)四料简者何为料(答想你不识)何为简(答门外汉)料简作么(答恐你瞒顸)又云一句具三玄请问何者为一句中之第一(答倚天长剑)第二(答威风凛凛)第三玄(答全提正令谁敢当锋)何者为第一要(答杲日当天)二要(答虚空霹雳)三要(答风驰电卷不留剩迹)不可涂糊随语生解象病冤鬼(答恰是)说一句支塞过不肖必不肯轻放也(答面皮厚多少)又云三玄三要以简邪正此语天教说出赖不得也(答掩耳偷铃)且道如何是邪正处(答一分少你不得)如何是简他邪正处(答简了也)岂可忽哉(答寐语在)若不过意思间说个总归一心(答谤佛谤法谤僧)便是果子说话便是座主奴也(答老僧不如你音者声之外者也)曹洞一宗想非和尚茶饭不必言矣(答扯东盖西)中峰千岩且待辨明已上诸说方好点简(答剑去久矣)不然徒虚争耳(答果然)此事实曾三思方立大论(答未知之咎也)虽千佛列祖出世皆欣欣合掌者(答可怜生)但当世之所不容(答可知礼也)佛法欲灭正谓此也(答难道)通公之说实属未知之咎敬为忏谢(答堕也)但其言溷指旁岐实不通旁岐之理有犯正宗不得不为力诛之以存佛祖也(答负也)承教及观所著五宗原始于圆相七佛由来五宗各出一面正宗先出四宗是已而竟言相续(答大妄语汉)其余旁出莫不悉备者则又似数曹洞为旁出也讹矣(答昧)又言夫既不悟宗旨所传何事耶请问一喝一句一棒转转弄此谩人者即是宗旨乎(答你还跳得出么)又云公千辛万苦参订将来犹恐后学反以圆相为躲跟柰何却成窠臼此说大为可笑(答下士闻道)若圆相成了躲跟窠臼则我金粟大师一棒亦成了躲跟窠臼乎(答自语相违汉)麻三斤干屎橛亦成躲跟窠臼乎(答过)而和尚磬山集上道苍天苍天太平尽唱无生曲引得岩前石虎吟亦成躲跟窠臼矣(答你那见他着实处)吁人可欺乎佛祖可欺乎直心道场何可若此也(答作贼人心虚)久闻和尚心如虚空(答也不消得)今日竟将一夕雷雨崩击一上(答青天白日)想大慈不我怪也(答放过则不可)不肖多所未知幸垂示我至祷至祷。

