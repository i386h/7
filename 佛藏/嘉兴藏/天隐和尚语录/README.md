<!-- { "loadSidebar": true } -->
嘉兴大藏经　天隐和尚语录


　　天隐和尚语录序

　　予不会佛法读磬山语而叹石磬音嘹亮聋人耳更闻斯言不我欺也独步大方风飒飒地尽大地人亡锋结舌如鸩鸟落水鱼鳖皆死是吾师正令顶门放光照四天下如衣穿瘦骨露屋破看星眠觉他人见烟知火犹隔一山在是吾师金刚眼推倒慈氏楼拆却空王殿如向黑暗狱中敲枷打锁饿鬼队里放火夺浆又如引人向万丈悬崖一推命断是吾师白拈手大用现前不存轨则拈头作尾指实为虚有时点铁成金有时点金成铁如临敌布陈改旗变势分合无穷是吾师杀活剑有时海底生尘须弥鼓浪夜半日头出日午打三更有时冬即言寒夏即言热上来道个不审下去道个珍重观根逗机如袖头打领腋下剜襟是吾师相体裁有时如无孔笛毡拍板咬嚼不破是吾师铁牛机有时如桃花浪里七里滩头抛纶掷饵是吾师钩头意有时如九鸟射尽三足犹存一箭堕地天下暗黑换骨洗肠重整顿通身是眼更须参是吾师竿头步有时坐断舌头直得无出气处说诗呈剑退三千里宁自碎身如微尘不敢瞎却一僧眼是吾师生铁牢关或疑今之谈禅者帜赤白分请问磬山与诸方有何分别昔汉武帝以兵法教霍去病去病曰不在学古顾方略何如唐明皇示韩干以御府图干曰不愿观也去病胸中有活法韩干胸中有活马磬山胸中有活玄要猛虎口边拾得毒蛇头上安排为一切抱椿摇橹人抽钉拔楔是吾师别有生涯昔郑玄居家考索便从著述起念孔明身比管乐便从勋业起念叔子岘山堕泪便从名称起念仪秦力攻揣摩便从势和起念今诸方簇锦攒花搭东爪印便从热闹门庭起念读师语一过如脱衣卸甲素面相呈摩胸示人不遮不覆是吾师直心道场昔包敏道劝象山与晦翁各自著书以待天下后世之自择象山正色厉声曰且道天地间有个朱元晦陆子静便添得些子无了后便减得些子今诸方无明炽盛人我峥嵘如狞龙变水留一涔滴变为八万四千繇旬海磬山空谷音非为好辨如逢磨大师叹六宗之陷牛迹我若不除永缠邪见又如世尊折伏外道使知义堕宁于有智人前斩首不于无智人前得胜是吾师老婆心切独是吾师鼻孔未易摸索请以俟出格英灵之善读师语者。

　　崇祯癸酉八月江上弟子黄毓祺和南识

　　天隐和尚语录总目卷之一湖州上柏山报恩禅院语录卷之二湖州乌瞻山法济禅院语录卷之三荆溪磬山语录之一卷之四荆溪磬山语录之二卷之五荆溪磬山语录之三卷之六拈古卷之七举古别古卷之八征古代古卷之九颂古卷之十颂古机缘卷之十一普说复问卷之十二书法语卷之十三法语偈颂卷之十四歌诗卷之十五杂着赞佛事行由林间或问(另刻行世)

　　天隐和尚语录总目(终)

　　天隐和尚语录卷一

　　嗣法门人通问等编

　　湖州府上柏山报恩禅院语录

　　师于崇祯七年八月二十二日入院以拄杖指三门云从这里入皇恩佛恩一齐报答且道最初一句作么生道弹指顿开华藏界刹那都向个中来便入。

　　佛殿师云古寺重兴慈风再扇有头有尾无背无面既然有头有尾为甚么无背无面掷拄杖云天上人间无处不现大展具礼拜。

　　方丈师拈拄杖云据此室行此令不入虎穴焉得虎子从他牙如剑树口似血盆到这里也须吃棒为甚么如此不曾得祖印难过此关头便起。

　　上堂师至法座前云最初一步踏着须向千峰顶上提持且道是甚么人行履处高着眼遂升座拈香云此一瓣香天不能盖地不能载灵根透于劫外秀叶覆于阎浮爇向炉中端为　今上皇帝圣躬万岁万岁万万岁次一瓣香遇贵则价满娑婆遇贱则半文不值奉为满朝文武阖郡公勋主请邑侯水出檀越现前居士众等同乘般若之慈航共证金刚之种智又一瓣香殷勤古木林间埋没白云堆里向无所得中得来在有修证处不证今日对众拈出供养荆溪龙池山禹门禅院本师大和尚幻有老人以酬法乳敛衣就座维那白槌云法筵龙象众当观第一义师云若论第一义老僧未到此间已与诸人抑扬了也而今重新再举不觉落二落三去也还有出格英灵对众递相酬唱者么僧问把断要津不通凡圣正恁么时请和尚道师直视云见么进云一句曲含千古韵万重云障月来初师云且站过一边进云谢师答话师云杓卜听虚声问大开炉鞴锻圣镕凡忽遇无背面汉来如何锻炼师云你从那里来僧呈坐具师云却有背面了也进云和尚又恁么去师便喝问最初一句则不问未审踏着个甚么师云半夜里偷瓜问祖印全提十方坐断报恩一句作么生道师云我已道过了也进云如何是报恩境师云梯子岭头云翼翼金车山下水潺潺进云如何是境中人师以拂子左右拂进云如何是人中意师放下拂子良久进云还有向上事也无师云有则有未可与你道在僧礼拜云报恩一句重拈出铁眼铜睛不可窥师云多枝多叶乃云当阳显露人人鼻孔辽天直截根源个个脚跟点地达磨西来徒为往返之劳神光断臂枉受辛勤之苦所以道言前荐得屈辱宗风句后承当埋没家宝恁么则世尊说法四十九年末后拈花道吾有正法眼藏涅槃妙心付嘱饮光广令传化勿使断绝且道传个什么来这里会得何须长期短期消磨岁月如未委悉老僧画蛇添足与你诸人通个消息蓦竖拂云还见么若是不见除却你生来眼以拂击案云还闻么若道不闻除却你生来耳既见既闻闻又闻个什么见又见个什么老僧说到这里话头也忘却了且道报恩一句又如何左右顾视云全凭一点无私力报答四恩咸有余维那云谛观法王法法王法如是下座。

　　师在荆溪磬山受请升座辞众拈拄杖云一十五年成小构谢诸檀信护持心别行一路暂时去汝等坚修守寂岑目视云霄已有年酬恩报德不相关而今带水拖泥也杖笠迎风过远山还有同起同倒者么出众相见僧问法性如如无云来从来普遍周沙界即今和尚去耶非去耶师竖起拄杖云你还识得这个么进云祖祢不了殃及儿孙师便打良久云云本无心出岫乘风缥缈于长空往来无碍月非有意临溪趁水光含于四海映彻何穷住也则心包太虚无欠无余行也则道不虚应有来有去到这里事绝理绝超古超今去亦得来亦得行亦得住亦得蓦卓拄杖一下云都卢收在拄杖头上优游自在放旷逍遥喝一喝云既然如是出门一句作么生道木人执板林间拍石女含笙岭外吹。

　　到德清县开封寺鸣邹蔡封翁请上堂师云迷封旷劫开悟刹那不涉迷悟关头别通消息试道一句看良久云至道无难惟嫌拣择但莫憎爱洞然明白以拂子指上云上是天复指下云下是地高是山渊是水男是男女是女僧是僧俗是俗老是老少是少如何道得不拣择底句蓦掷下拂子云扑落非他物纵横不是尘便下座。

　　示众师云老僧今住个破院子多病不能为汝等提持佛法两字赖土木瓦石为诸人转大法轮发诸人大机大用切不得当面蹉过若蹉过只知事逐眼前过不觉老从头上来。

　　师诞日示众幻住人间六十春相逢未遇几知音虚怀祖印全提旨遥望贤裔造诣深几度白云空聚影多番黄鸟乱啼声报恩今日重拈出也道当生即不生。

　　冬至示众师云夜来一片霜天冷从此阳生日日长个里不知谁着力森罗万象尽敷扬大众且道敷扬个什么事若会得道将一句来看如未会得按下云头参究一回始得珍重。

　　示众举圆悟禅师上堂云有句无句超宗越格如藤倚树银山铁壁及至树倒藤枯多少人失却鼻孔直饶收拾得来已是千里万里只如未有与么消息时还透得么风暖鸟声碎日高花影重师云且喜佛果老人恁么举扬真所谓万世标榜不唯见得古人彻头彻尾亲切处以破时人支离穿凿之窠窟也何故今时有一等汉魔昧人家男女胶柱鼓瑟定要入他圈缋道作么生是有句作么生是无句作么生是如藤倚树作么生是树倒藤枯逐句须要义解合他杜撰稍有不合处便道你只会得个有句未会得个无句若到树倒藤枯句归何处犹隔远在诸人还知古人建立法要处么如未知当自看佛果老人言语一一究明方不随群逐队虽然若具个金刚正眼莫道看破他邪根种子这些圈缋连老僧这些说话扬在一边圆悟老人这些说话亦扬在一边将古人恁么葛藤亦抛向那边更那边自家自有出身之路一段本地风光盖天盖地岂肯把虚空分长分短分古分今耶到这里还知落处么良久云数声清磬是非外一个闲人天地间。

　　示众师云刚才结制俄尔半月矣诸人曾将半月内简点于未结制前是同是别底消息否老僧每欲入堂逼拶诸人做工夫且思之此事按牛头吃不得草记得先师幻有老人云真学道人要人逼拶做工夫是不济事矣果尔是按牛头吃不得草若是生死心切教他放亦放不下我这里堂中也有久参底也有一知半解底也有才入门底也有懵然无知底各各简点做自己本分工夫始得昨夜执事等勉老僧与大众说法冷地里仔细思量有什么法可说良久蓦出座顾视左右云谁是欠少底那便下座。

　　檀越请小参师拈香云这一瓣香从祈远唐居士信心中流出爇向炉中祝延慈父当朝大堂存忆大檀越寿浼山僧举扬般若众中还有知恩报德衲子出众相见么僧问如何是夺人不夺境师云脚下踏黄泥进云如何是夺境不夺人师云头顶破屋漏进云如何是人境两俱夺师云老僧这里也无说法者亦无听法者进云如何是人境俱不夺师便喝乃云蓦劄相逢便举扬拈来无事不相当至诚一念超情念敢保无虞日月长天地覆育父母生成人所共恩谁能报答直须看到父母未生已前亲见一回到这里无恩不报无德不酬居士还委悉么不见当时陆亘大夫参南泉云肇法师道天地同根万物一体也甚奇怪泉指庭前牡丹云大夫时人见此一株花如梦相似当时南泉大师虽具驱耕夫牛夺饥人食底手段未能令大夫庆快去今日居士若问山僧天地同根万物一体蓦竖起拂子云都卢在这里放下拂子左右顾视云者里若还亲见得酬恩报德在其间。

　　示众师云今朝腊月一事事应当急个里若茫然看孔须着楔莫待三十夜手脚做不及诸人还觉毛寒骨竖么切忌卜度便下座。

　　腊八日上堂师云此一瓣香从双径诸德赍来要老僧拈向炉中熏我释迦老子鼻孔为天下衲僧出气还有不甘者么僧问世尊睹星悟道今人见星为何不悟未审过在甚么处师云只为不见进云争奈庭前梅树已芳春师云你还闻么僧便喝师云再喝看进云恁么则礼拜去也师云且放过你问上无佛道可成下无众生可度世尊于此日成道堪作什么师云切忌眼花僧拟议师便喝问如来具五眼睹明星是那一眼师云你这一问是那一眼僧便喝师云喝即不无未具眼在僧复喝师云一喝两喝后如何进云和尚请尊重师云阇黎不得造次乃拈拄杖云禅非解会道绝功勋妙体湛然真机独露不可以心思不可以意想不可以言宣不可以默照不可以色见不可以声求但一念回光便同本有恁么则释迦老子睹明星时见个什么来者里透得顿越三祇坐断报化佛头随时着衣吃饭还有向上一路即今释迦老子在什么处咦在诸人眼睫毛上放光动地只是不得动着动着则三十拄杖何故不见道丈夫自有冲天志不向如来行处行卓拄杖下座。

