<!-- { "loadSidebar": true } -->
　　示众举云门云尽十方世界乾坤大地天下老和尚以拄杖画一画云百杂碎师云云门和尚只解放不解收山僧今日拄杖子在手亦道尽十方世界云云以杖卓一下云总在遮里雪窦云遮老汉是即是要且无有出身之路如今拄杖在雪窦手里复横按云东西南北甚处得来师云雪窦老人但知收不知放山僧则不然而今拄杖子在手卓一下云要东便东要西便西要南便南要北便北到这里还有全放全收者么喝一喝云岂容浅见衲僧会惟许通方作者知。

　　诞日示众师拈拄杖云老汉今年五十九诸人要我扬家丑自从一脚踏地来不落人前与人后记得东村陈妈妈却道无生生已就喝一喝卓拄杖云且道拄杖子几时生耶道得亦三十拄杖道不得亦三十拄杖何故不见道赏罚要分明以拄杖画一画云且置是事仰劳大众起居万福。

　　示众师拈拄杖云今朝乃是十月半户债粮租要打算十方云水一无忧本分应须急早办阎罗天子甚分明出入公私平等判若还这里有亏缺世世管教填不满咄不涉阴阳迥然一句合作么生道良久云本来无一物何处惹尘埃虽然如是今时有等不识好恶便谓是偏见也他时吃铁棒有日在莫言不道蓦卓拄杖云羚羊挂角无踪迹更有羚羊在上层。

　　结制示众僧问十方聚会共学无为千指骈臻愿闻法要如何是和尚为人句师云举目皆是进云恁么则普天匝地从人荐滞义承言空自迷师云也许阇黎启请进云昔石屋云福源今日结制不得不为诸人议定第一从朝至暮举足动步不许踏着常住地第二十二时中不许诸人鼻孔里出气此间结制又作么生师云汝为我判断了也僧礼拜师乃云磬山不蓄一文钱要与诸方共结缘终日只餐无米饭定教打彻祖师关且道如何是祖师关劄适才二三僧问话各各有个落处诸人还知么若知则门门有路若未知直饶当堂显露犹落第二门头蓦劄知归未是本分一着拟之则差强之则隔近之则远向之则背且道不向不背不近不远不强不隔不拟不差一句又作么生道所以声前一句千圣不传学者劳形如猿捉影这里透得何须立期立限画地为牢遮里未透且高挂钵囊向七尺单前竖起脊梁坐断众流一念不生前后际断直至威音那畔更那畔慢慢苏醒转来搅长河为酥酪变大地作黄金亦不为分外事要须到遮田地始得若未到遮田地将古人言句妄生穿凿道遮是甚么句那是甚么句饶你穿凿到弥勒下生也只是个恁么不见岩头老人云若有一法系缀人土亦难消况信心檀越脂膏耶诸人既信向老僧特入深山扣己所参切须仔细古人云尘劳迥脱事非常紧把绳头做一场不是一翻寒彻骨怎得梅花扑鼻香掷下拂子云珍重。

　　黄介子荐考请小参师云灵源湛若觉体自如迥脱根尘高超物表迷之者永劫轮迥悟之者当时阒寂澄江居士黄介子为先考汇所元公九月二十八日捐馆至今六七饥不思食睡不安枕昼夜忘疲哀痛无已浼友作书特托栖禅入山人天众前烧香设供乞山僧举扬般若荐拔先灵若论此事向居士未举念处山僧未启口时大解脱了也其或迟疑不妨起模画样以拂子打圆相○召大众云看遮里会得圆明了知无欠无余不见道身从无相中受生犹如幻出诸形象幻人心识本来无罪福皆空无所住既无所住亦无所去既无所去宁有来耶无去无来无住故湛然常寂心境一如不被三世之所拘如是且道汇所居士即今安身立命在甚么处识得他安身立命便识得自己安身立命处识得自己安身立命便识得诸佛诸祖安身立命处识得诸佛诸祖安身立命便识得一切蠢动含灵安身立命处到此便知佛与众生平等烦恼与菩提平等生死与涅槃平等西方与东土平等近亦得远亦得动亦得静亦得生亦得死亦得来亦得去亦得得无所得无去无来无生无灭无动无静无远无近恁么则即今追荐一句作么生道蓦拍香几云弹指顿超华藏界刹那击碎涅槃城下座。

　　示众师云大众都下埠老僧独看库虽无一物中也须要保护露柱与灯笼笑他闲底苦苦苦苦口说甚分明心里至妄卤堆堆守个闲驴年成佛祖众中有个孟八郎汉出来道大小磬山动静里见人放你三十棒且道是赏伊是罚伊蓦掷下拄杖。

　　冬至示众僧问暑往寒来即不问冬至阳生事若何师云形兴未质进云正当恁么时如何师云脚下看取又僧问万法归一万法则不问如何是一师拈拄杖云你还识这个么云不识师云谁道不识进云未审一归何处师卓拄杖一下僧拟议师便打乃复卓杖云阳消则阴至阴极则阳生阴阳未判时试问谁作主今见书云日物物转机尔惟有这些儿无动无静旨遮里若委悉得生阴也在遮里生阳也在遮里生天也在遮里生地也在遮里生人也在遮里生物也在遮里上则有君下则有臣尊则有父卑则有子内则有理外则有事到遮里理无事外之理事无理外之事事理圆融权实并用恁么即今应时及节一句作么生道掷拄杖云识得一阳才动处森罗万象掌中看。

　　檀越请小参师云妙性圆明离诸名相本来无有世界众生因妄有生因生有灭生灭名妄灭妄名真真既不立其妄本空不意释迦老子到遮个田地而今现前大众若僧若俗若男若女若老若少若高若下还能离诸名相得达妙性圆明否只因各守其名各执其相故不得见本来面目山僧今日与你诸人通个消息高着眼看以拂子打圆相云遮里荐得也无僧也无俗也无男也无女也无老也无少也无高也无下转愚痴为般若易短寿为长年恁么时山还是山水还是水僧还是僧俗还是俗男还是男女还是女老还是老少还是少高还是高下还是下不得动着一丝毫动着则与你三十拄杖委悉么不见道具足凡夫法凡夫不知具足圣人法圣人不会圣人若会即同凡夫凡夫若知即是圣人左右顾视云还知么圣贤俱是凡夫做祇恐凡夫心不坚蓦掷拂子。

　　示众师云四十年来端为禅半肩风月只随缘寻常简点无欺处才向烟波掷钓竿以拄杖作钓势云不惜性命者上来吞饵僧问信施营斋法王升座财法二施兼周未审无事衲僧凭何报德师横呈拄杖进云与么一粒一茎布云水钵中咸成菩提种草或语或默与宝华座下胥为大道标模师云礼拜着进云古人道大家相聚吃茎齑唤作一茎齑入地狱如箭又道吃粥了也洗钵盂去虽总残羹剩饭试问是别是同师云你还待第二杓恶水么进云不明先圣门中事逐队饔飧实可危师云放你三十棒僧礼拜师乃云道本无方因方故迷心本无住因住故执执之则触途成滞迷之则背觉合尘念念攀缘矻矻造业故经云一切众生皆由不知当住真心性净明体用诸妄想此想不真故有轮转若能一念回光返照直下见得广大心体无有边涯际畔则不被生灭妄缘之所流转也于是一念清净一念清净故则一身清净一身清净故则一世界清净一世界清净故则无量无边世界清净诸人还到遮田地么若未到遮田地切不可以无明为佛性将烦恼作菩提日用现行更须仔细不见当时庞居士云难难难十担油麻树上摊庞婆出来道易易易百草头上祖师意灵照女又道也不难也不易饥来吃饭困来睡据山僧见处此三老有一人行到说不到有一人说到行不到有一人行到说亦到若人简点得出许你一生参学事毕正与么时一句又作么生道当阳直截能开悟万别千差总一般。

　　示众师云今朝腊月一玉峰打供给试问两堂僧报德作么说有性燥者出来对众道看僧问同门出入玷辱宗风别路资生难谩作者今日玉峰法叔临筵且禹门得力句如何举似师竖起拂子进云三级浪高龙卧稳九天云净鹤飞遥师云武陵溪水向西流进云恁么则大众咸忻也师云阇黎道个末后句看进云不是久参洎合打失鼻孔便礼拜师云缺却半边也乃云祖师巴鼻迥迥撩天狮子爪牙狞狞踞地得之者群魔丧胆用之者百兽脑裂且道谁是其人不见我临济大师道有时一喝如金刚王宝剑有时一喝如踞地狮子有时一喝如探竿影草有时一喝不作一喝用蓦喝一喝云且道遮一喝是金刚王宝剑耶是踞地狮子耶是探竿影草耶是一喝不作一喝用耶若道是金刚王宝剑如何是踞地狮子若道是踞地狮子如何是探竿影草若道是探竿影草如何是一喝不作一喝用遮里识得堪作济下儿孙遮里未识得切莫胡喝乱喝直饶你喝得虚空落地犹未在且将我遮一喝入于四喝之中不见有一喝之相亦将四喝入我一喝之内不见有四喝之名到遮里你还分得那一句是宾那一句是主不见谷隐老人云一喝分宾主照用一时行会得个中意日午打三更你还知么不是祖师亲嫡印直饶动地野干鸣复举龙牙道云居师兄得第二句我得第一句师云大小龙牙得便宜处失便宜山僧则不然我玉峰师弟得第一句我得第二句且道与古人是同是别诸人会得许你具一只眼若无山僧自道去也蓦掷拂子云南山起云北山下雨。

　　腊八日示众师拈拄杖云握毗卢印拨向上机赤手全提通身担荷且道谁是其人还有知恩报恩者出众相见僧问释迦老子今日成道乃云一切众生皆具如来智慧德相但以妄想执着而不证得如何是妄想师云立人立我进云如何是智慧德相师云忘我忘人进云恁么则无明实性即佛性幻化空身即法身释迦老子又云而不证得不证个甚么师云不是德相么僧礼拜云若非今日亲承示洎乎话作两橛师云一面底道将一句来看进云也是腊月里莲花师以拄杖画一画云更有问话者么乃云既释迦今日打失鼻孔诸人还知他落处么若也知得他落处便好向今事门头接物利生如或未知且向七尺单前研穷至理适才僧问世尊今日成道叹云奇哉一切众生皆具如来智慧德相但以妄想执着而不证得妄想老僧道破了也殊不知世尊百劫千生已曾证得今日是开权显实化利群迷道个立人立我忘我忘人恁么也不得不恁么也不得不见石霜云休去歇去一念万年去寒灰枯木去古庙香炉去一条白练去冷湫湫地去云峰又道不休不歇去业识茫茫去七颠八倒去十字街头闹浩浩地坐卧去三家村里盈衢塞路荆棘里游戏去刀山剑树劈腹剜心镬汤炉炭皮穿骨烂去如此举唱大似三岁孩儿辊绣毬你看二大老各资一路山僧则不然今日将三条篾缆紧紧缚却掷在无底坑里也不许休去歇去也不许不休去不歇去动着则三十棒有个旁不甘者出来道磬山老汉有甚长处喝一喝云丈夫自有冲天志不向古人行处行。

　　示众师竖起拳召大众云捏聚也由遮个舒手云放开也由遮个若遮里识得根源管保归家稳坐还有递相证据者么良久云如无山僧为你们打葛藤去也风雨萧骚塞汝耳根落叶交加塞汝眼根香臭藂杂塞汝鼻根冷热甘甜塞汝舌根衣绵温冷塞汝身根颠倒妄想塞汝意根古人恁么道山僧则不然风雨萧骚开汝耳根落叶交加开汝眼根香臭藂杂开汝鼻根冷热甘甜开汝舌根衣绵温冷开汝身根颠倒妄想开汝意根遮里若透得通身受用了无障碍其或未然真是平地骨堆更听取一偈根尘识得原初体缚脱何曾两样来遮里不随声色转无劳动步出三灾参。

