<!-- { "loadSidebar": true } -->
　　人谁无过所贵真实忏悔不忏悔则罪积未消灭定业难逃也智者而忍令我身福轻如羽业重如山乎况我自性中有佛可做有法可乐有僧可依此莫大无价之宝也譬如贫女人色貌甚丑陋而怀贵子相当为转轮王譬如大冶铸无量真金像愚者自外观但见焦黑土迷三宝而不肯皈依因不得预戒发愿登欢喜地良可悲也今能知生死蜉蝣不保朝暮痛心改过加意策励将往昔贪嗔痴从身语意所生者直从生起处似草除根则意不涉妄想便明圆觉所以名之谓忏悔以后过不复续方见前非果能忏也遇顺境则生爱爱则成贪遇逆境则生憎憎则生嗔殊不知境缘归幻影子而反被影子所惑真痴之甚也以志诚信心出世法皆忏悔三字如智玄恶疮疮得清凉洗涤则相续痴惑自然永破可谓皈依佛竟皈依法竟皈依僧竟也(终)。

　　西湖虚舟省和尚塔铭

　　尝闻释氏有一花五叶灯灯相续之说儒者初未之信亦未之见也崇祯辛未宁司李黄公端伯偕通郡诸当事请金栗密老人住天童一时薄海内外四众人等皈依殆尽儒者亦仰其宗风时余年甫十龄便知盐官有蔡子谷四明有姚质之两居士皆儒者宗匠释氏之一叶一灯也逾二十有四年而师踞越之吼山狮窟矣又十五年为康熙戊申五月六日之未时师辞众书偈奄然归寂诸方不无泰山梁木其颓其坏之悲后人营葬事弟子超直辈具行状为师乞铭于余以余家近天童师参金栗见之真信之确也师讳行省字虚舟四明慈水姚氏子姚为望族质之其在俗字虚舟则破山和尚契机而赠之者生于万历己亥腊月廿二之亥时九岁工儒业十三辄善属文鸡坛之名由是而起性复谨厚故通国皆以孝友称十八以病知身为桎桔顿起世出世间之想因日取大慧语录先自勘验从须弥山一句子遽有所得于是走云门过真寂访龙门游理安对语风所至俱投针芥独参金栗得领痛棒遂命名曰省故至今以省名甲申世事沧桑慈帏不禄益坚世出世间之想遂毅然脱白于乳峰之前爰顶一笠再登双径电掣星驰箭锋相拄而径山直解髻珠与之矣甫印心而陆公鸣时请师阐宗剡曲陶公履卓请师开法吼山两公三教东南柱石师亦无忝临济儿孙此甲午以后事戊戌春杪复渡钱塘将有觐师福严之役西泠诸君子望道若渴留住西湖南屏居其南鹫岭居其北而师独悠游自在于其间者大半为道风日替宗风浸衰露爪伸牙不如藏锋敛锷庶几足以砥柱中流师殆龙山大梅之流亚欤嗣法四人梅庵诸问石直珂雪璨雪定潪尼一人密启初世寿七十僧腊二十有四弟子建塔于雷峰之阴本年十一月廿五日迎真人藏呜呼师之生也径山雪窦为之父师之终也鸟窠永明为之邻得非乘愿再来而示末法之光明幢也哉敬为之铭曰。

　古佛传灯　　不可思议　　今人传法　　语言文字
　匝地普天　　无别无二　　唯师半生　　行脚居士
　剑挂眉间　　鸟王金翅　　医活死猫　　脚跟点地
　雪窦铲草　　破山与字　　径山一枝　　天童断臂
　缩爪藏牙　　顾惜祖意

　　赐进士及第中大夫内阁学士兼礼部侍郎经筵讲官同里法弟史大成拜撰

　　虚舟和尚行状

　　康熙戊申夏五月传临济正宗三十二世虚舟省禅师示寂于杭之留锡院先是丁未之冬师扁舟过予信宿且语予曰术者推贫道数止来岁居士念夙昔道契必以春月走送我迟即不及矣贫道且以法门事相累予谢不敏请为师结集语录师许之是年冬师果示疾入春增剧复驰书申前嘱方促装而讣至矣异哉师盖预知时至托言术者去来自在虽前哲奚以加此已而师之大弟子问石直公承师末命以撰次遗行见委予奚敢辞按师讳通省以嗣法福严费老人改行省慈溪人也俗姓姚氏为明州甲族缨冕相望若中丞公宗文大参公应翀皆其近属师幼攻儒业父庆山公特奇爱之命名宗俊字曰质之十八病痔即作身为疣赘宜疾远离想尝泛海至补陀山礼大士见岩下有僧血书华严辄发愿他日必效之归求旁行四句之书得圆觉经一览如夙习又读大慧录得古人用力进修之方遂立志参禅洁扫一室日坐卧其中单提一句须弥山话密切挨拶才上蒲团辄飘飘如腾空心亦不怖一日睡去梦见此心化为一道寒光了无身相及衾帏房舍之迹遂有省信口成偈曰一华五叶平地风雷陈仓暗度虚空粉碎敲碎髑髅我是谁不须更觅西来意自此顿觉胸襟洒落异于恒时独欠明眼印证遂以居士服遍参尊宿若云门瓶匋语风龙门理安诸大老皆有机缘问答当场敲磕具载语录中最后至金粟参密翁老和尚一见即机契温言留住命名通省一日语师云你到这里该与三十棒不到这里也该与三十棒师答云恁么却似狂鹿中箭了也翁便打师便喝翁将师一推云你若无心我便休自是益器重师师亦俨然以法自任丁卯师年二十八客嘉兴患病几不起微细检点殊不得力偶拈南泉斩猫公案犹觉未能透过乃复痛悔差别未尽安得遽为究竟即于病中反覆推勘了无入处一日病少间强起盥栉顾童子将取木梳来童度梳子师引手接之忽然荐得南泉意旨当下疑团冰释始知古人作用各有规格不可杜撰口占一颂曰南山云北山雨滴滴分明狮子乳果是鹅王亲拣着不妨播弄闲家具师于金粟诸大弟子中尤重破山师尝访之金鼓洞山问师何处来师竖一指山拈石便打师以其饶有辣手益心仪之至是山已嗣法开堂于禾之东塔寺师方有新证急求印可遂往问曰眼中出火时如何山便打师便喝山又打师又喝山复连棒打趁直至三门外鲜血迸溅布袍朱殷师大笑归寓次日募斋请山上堂才入门山即迎骂曰风颠汉又恁么来也师云只为婆心太切山作招手势师倒退一步山便喝师乃礼拜自是身心豁然无复疑滞是年冬密翁自金粟迁天童师往见曰昔蒙和尚赐棒今已知痛养了也翁云作么生知进云适被路上梅花刺破眼睛翁指绳床云且坐师便喝翁云喝作么进云钵盂峰顶挂寒冰翁颔之时三峰汉和尚开堂净慈专提玄要师特往问济下宗旨峰拈沩山树倒藤枯公案连发十余难师宛转作答应机无滞峰为下座缁白聚观者数千人见师以一白衣排突法筵机辨蜂涌咸为啮指吐舌其机语详具录中明日峰复邀师入丈室示以夹山船子因缘从容缕解大法小法之分师雅不谓然即夕俶装归天童录问答语呈似翁阅竟则抵之于地谯让殊苦师乃益喜自负寻受翁命辑天童寺志受居士五戒首尾十年密室参叩不一而足迨翁辞众退院卜筑通玄峰顶师以抱病不获远随杖履始谢去临行问翁诸大弟子谁可为依归者翁曰金粟可盖是时费隐老人已主金粟矣师受教谨志不忘居亡何翁竟顺世甲申师年四十有六遇世难破家又丧母乃一意离俗竟诣雪窦脱白芟染且受具戒为大僧会天童虚席师率众驰书金粟敦请继席日夕参承座下嗣后每主大刹师必追随癸巳费老人住径山师省觐次老人遽问如何是本分事师礼拜老人云不问汝礼拜曰四棱不蹋地老人云作么拜曰一任明鉴次日又问如何是本分事曰杀人放火老人云恁么也明本分事那曰某甲却是从实供招老人云儱侗再道师拂袖出次年甲午从老人寓云间之超果遂受记莂又明年乙未明州四众请师出世住嵊县显净寻移山阴吼山江东倡学之区一时耆德若予安王公亹岸生陶公履卓咸与师朝夕扣击结支许之契已又受古虞长庆之请师以衰年多病思得一茆自适会武林善士张韩诸子为师买山于雷峰之麓得虞德园先生读书故址师登楼一望千顷澄碧绕以连峰修梧密竹荫翳左右心殊乐之顾弟子曰此可以留吾锡矣因命名留锡庵携一木榻宴坐其中尽扫法社畦迳学徒数辈鸥止箨集惟以本分草料日相敲磕不烦绳切而自然严饬四方问道者轩车簦笠旁午枳落间师以一味率真平等相接藜羹蔬食欢然移晷未尝稍以菀枯为轩轾也而声前句下沾濡法味者盖有不可思议之利益云自戊戌迄丁未师居湖上已十年乃忽萌厌世之想诣禾别予及严　轹施约庵两居士归即治梵龛以待时至居有顷果感鬲疾日进一搤米戊申四月疾增剧师少有密行瞬存息养无顷刻间尝持大悲陀罗尼昼夜有程超果受嘱后忽忆海上之愿绝咸味者三年刺舌血书华严行愿品一卷自课益密二时礼佛各数百拜十年如一日也既病甚赢形柴立喘息支缀作诗寄友有炼得身形同槁木床头野鸟亦来栖之句然策励弥笃谓学者曰行矣勉之我疲顿至此犹不敢自暇逸宜善体此意五月五日搭衣礼佛如常时次日质明起坐维摩榻召诸弟子处分常住事讫瞑目不语初有何居士询师行期曰在初六日于是转相告语缁素旧识阗拥榻前或进纸乞师留偈师援笔疾书曰百骸终溃散觉性只如昨我从无量劫弄影深知错今朝撒手行也不问极乐炎炎五月天冰冻堆丘壑一阵西风来吹落黄金索书竟掷笔众围守至日下舂咸见师雪颅毵毵然有气上出如云良久奄然而逝弟子如遗命藏蜕瓷龛中肤肉融软如生师天姿温粹不染世械晚年体道益密纯以天用与人处婆婆和和諈诿谆复终日相对机智泯绝始所语者旋忽亡之以故人多乐亲师一以为婴儿一以为慈母然每至忠孝大义往往龈腭相拄面赪发立俨然肝胆烈士至于法门统系纲宗轨则尤不肯丝发假借弹讹斥谬精色迸射豪鹰鸷隼未尝不为辟易也事父母至孝居丧尽礼敦重友谊始终不渝承事十方知识捐麋顶踵不生厌怠已佩法印而下学工夫终不放手或疑为络索师闻必呵斥之师法语有云我此拄杖子有时全放下是提起未入三门与汝一顿了也有时全提起是放下打教血滴滴地何曾动手盖此数语是师通身受用处故虽已绝迹无为而不妨示有修习修己如是治人亦如是彼以轻狂虚见妄测至人者正所谓蚍蜉撼大树可笑不自量而已师生于万历己亥十二月二十二日距迁化之岁世寿七十僧腊二十有四有语录文集若干卷嗣法弟子四人曰梅庵超诸曰问石超直曰珂雪超璨曰雪定超潪印证尼一人曰密启超初居士二人曰何卓雪超信曰沈尚先超尚是年十一月二十五日群弟子将奉师全身塔于庵南介予为状以乞铭于贤士大夫予辱师知垂二十年每过湖上必为浃旬匝月之淹落草盘桓昕昔靡间顾闇劣不足副师之望今兹执笔以论次师之行事能不为之欷歔涕零也耶谨状。

　　康熙甲戌长至前十日参学弟子槜李徐善槃谈撰

　　留锡和尚语录跋

　　留锡和尚示寂于康熙戊申越六年而始克梓其语录予读之终篇见其一字一句都从胸襟流露不假藻缋专用本色提持冲和纯粹无惭绝峭厉之色后世展诵者当想见其为人也凡为法语偈颂诗及杂文共若干卷内八识规矩颂注一卷嘉禾施王两先生见而叹慕送楞严经坊以余赀刻之约费四金有奇其余诸卷则皆大弟子问公募刻也先是壬子之冬已成大半有颂古数首乃近时尊宿所作因杂稿为侍师所录未免帝虎之讹后问公从敝楮中得师亲笔题署了然始悟前刊之失急为镵去订正重刊遂与原本小异恐览者讶其参错特为拈出不嫌为编摹者志过云。

　　癸丑长至前五日槜李参学弟子徐善记
