<!-- { "loadSidebar": true } -->
　　结制上堂僧问昔时黄龙今日瀛山法席不同法门不二如何是不二之谈师云眉毛分八字进云分后如何师云垒垒见青山进云见后如何师云拈却着进云青山青翠翠绿水绿盈盈师云除却山水之外道一句来进云此去博山不远师云未梦见瀛山在进云门里出身易即不问如何是身里出门难师云一线通天别有门进云好个无生曲繇来和者稀师云谁是其人僧礼拜归众僧问如何是正中偏师云当门见路进云如何是偏中正师云把镜照颜进云如何是正中来师云珠帘倒卷进云如何是兼中至师云露刃横抽进云如何是兼中到师云风流人不见头戴玉簪花进云五位已蒙师指示谈不及处乞师宣师云山僧柱杖子不曾发令你吃得几棒进云恁么则人天皆仰四众咸尊去也师云不在多言僧问大冶红炉炼圣炼凡体非凡圣作么生炼师云烹金虽有彩治玉本无瑕进云意旨如何师云重叠关山千万层僧问昙瞿现世地涌金莲和尚今日有何祥瑞师云火里青莲朵朵鲜进云还有为人处也无师云随家丰俭进云分明踏在瀛山上看到瀛山早已迟师云屋后青松绕翠屏进云向上玄津更乞师指师云今日不向汝道进云为何不道师云案山未曾点头在僧礼拜师乃云诸禅德调心正直不落中边正是入门要领入门之后更须知有转位就机乃正不立玄转机就位乃偏不附物机位俱隐乃正偏不立机位俱转乃偏正互融妙在知婉知直能刚能柔处险不堕即危常安然后临机应物不滞一隅凌行婆云语不知偏正理不识倒邪为人则祸生看他是个婆子宛有丈夫作略所以南泉赵州尽力把当亦不奈何不似而今人依门傍户尚且巴构不上又安易自己杰出手眼乎我这里粘带不是干净亦非要个直腰曲背的汉子向此门里觑个四通八辟然后向十字街头扬声大叫土旷人稀相逢者少诸禅德参须真参悟须实悟莫守顽期结解如故格外明宗岂落今言中取则聊稽古直饶超越古今瀛山拄杖子未肯点头相许何故卓拄杖一下云行尽石头苔路滑承渠恩力始知恩便下座。

　　附各刹上堂法语

　　宝方黄海岸居士请上堂举傅大士云空手把锄头步行骑水牛人从桥上过桥流水不流这老儿家玄则玄矣且问他空手把锄毕竟成何事业寿昌先师翁则不然一生秪将一把没柄锄头辟虚空而翻世界更穿一领无缝蓑衣遮须弥而盖华藏非但成三大梵刹且又掘开百万人天脑门厥功伟哉非可傋述虽然山僧恁么实供也是扬今抑古未免笑破天下衲僧鼻孔殊不知傅大士是个不唧浏汉恃他是补处慈尊多端捏怪将谓瞒尽天下人岂料今日被訚上座和赃捉败了也诸禅德还知寿昌师翁前身么傅大士即是要知傅大士后身么寿昌师翁即是且道以何为证从来肥瘦虽差别靠下锄头便一般海岸居士问云和尚还识傅大士否师云居士从甚么处来进云和尚证明师云同在双林寺里还记得否进云从天降下时如何师云高山虽凛耸平步莫崎岖进云从地涌出时如何师云莲花开朵朵下载起清风进云寿昌佛法分付博山博山佛法分付阿谁师云谢居士证据士礼拜云且喜博山佛法有幸师云莫涂污人好。

　　中天寺上堂造极登峰事若何魔宫虎穴尽穿过白云深处无人到谁共吟风啸月歌天台韶国师云通玄峰顶不是人间心外无法满目青山既是满目青山何处不是通玄峰顶既是心外无法何处别有人间所以道一切智智清净无二无二分无别无断故若晓得这般说话便知山僧未离博山初步身已遍坐道场虽居中天寺里迹亦周游华藏何故尽大地是此个峰头藏博山于中天寺里亦得遍刹尘是吾家国土置中天于博山寺里亦得诸禅德还知此山来历么乃国初仪忠禅师道场旧曰天堂先大师易名中天寺嘱累剡兄率众住持山僧今日到来秪见门庭清迥苍翠郁盘立千仞而不危自是沉沉气象环众山而答响分明落落圆音烹茶分活水泉眼常流倚树听幽禽松竽叠奏山川既能助道此地必尔毓灵将来龙象骈臻丛席恢扩深有望矣虽然秪如今日熊希亮居士设斋恳请山僧登座特为举扬且道将何为证良久云眉毛拖地浑无影舌底舒光孰可量。

　　西禅上堂闽山矗秀参天汉闽水通灵接海潮不独朝端多宰辅从来法窟产英豪历观全闽尊宿声光半列传灯遍览诸祖道场刹竿尽标名胜门庭此际灰冷奚堪岂是宗风寥落大都不肯承当若也肯心顿发阿谁欠少毛头不见当时此山有长庆棱禅师苦心参究坐破七个蒲团因卷帘大悟便解道也大差也大差卷起帘来见天下有人问我解何宗拈起拂子劈口打玄沙是伊亲兄于时不肯放过他便颂云万象之中独露身唯人自肯乃方亲多年误向途中觅今日拈来火里水沙乃深肯之诸禅德快须打起精彩莫错过时光提一句无义味话头疑情顿发参教彻头彻尾讨个自肯底时节始不让长庆好手能拈火里冰也今日乃华雨上人与性端林居士及众宰官等特请山僧上堂欲振兴西禅祖席故不免为大众说个因缘昔庞居士学道沉十万家私于湘水带累灵照女做一长柄笊篱至今捞漉不出若人捞漉得出直下已竟檀波其或未然好把一文来乞我刹竿扶起大家看。

　　兴济堂上堂来从渊关来去从渊关去来去自奔波渊关浑如故不见祖师道万法本闲惟人自闹若知闹底即是闲底便是灯花灿烂色不关情若知闲底即是闹底便见箫鼓骈阗声非碍耳何以故有物为物则被物物碍膺尘本非情则可尘尘合道举起拂子云拂子是尘唤甚么作道拂子是道唤甚么作尘掷下拂子云还知么关津虽放过不许贩私盐。

　　双漈寺上堂夫信心难生人能具真信心者即是成佛种子譬如良田虽具若无嘉苗焉能登获佛性皆有若无信心焉能悟入虽然如是且道阐提成佛还具信心也无一超直入犹嫌近捶碎香台不坐莲珍重。

　　开元寺上堂古德云一拳拳倒黄鹤楼一踢踢翻鹦鹉洲有意气时添意气不风流处也风流惭愧古人露手露脚鼓粥饭气太似个白拈贼殊不知天关未转地轴未旋徒尔惊群难极底蕴山僧则不然展开坐具包群象抖擞袈裟里太虚六臂三头夸好汉轮王未与髻中珠何故大方无轨则应物任偏圆。

　　董岩上堂道人用处如风行空理透彻而意自玄机虚闲而神自王罗笼不住方能与住境而潜通呼唤不回正好回身魂而遍覆一任神驹蹴踏还如灵鹤翱翔玄路纵横不触鸟道盖得无心于事无事于心自然虚而灵寂而妙不拘修证宁滞作为诸禅德绳头紧把自然直透重关活眼通身方好悬崖撒手且道悬崖撒手底人是何作略天容包覆载器水逐方圆。

　　天心寺上堂茱萸禅师云理随事变寂寥非内事得理融宽廓非外事理若无融贯心境决定差违差违则说理偏枯行事莽荡融贯则得心自在触境安闲若非从真操实履中来未免作机锋问答　跳掷舞如见神鬼相似此皆业识未曾陶铸情解依然莽卤所以异论横生是非倒置诸仁者参须真参悟须实悟未能超越人天切莫欺罔佛祖且道如何是不欺佛祖底人豁开双眼净电火烁难追。

　　胜果寺上堂在昔菩提眷属因缘旷劫难量鹤勒化多鹤众龙树亲作龙王净藏王官转父善权示现多方惟有古灵揩背果然好所佛堂师度弟子虽广弟子度师何妨烈汉打翻筋斗大家载上慈航殊因必招胜果奇哉选佛开场且道开场选底是甚么佛耶泥塑木雕是佛耶三十二相是佛耶十力不共是佛耶妙觉圆证是佛耶咄莫寱语好蓦拈拄杖云唤你作佛犹较些子何故生成不假重雕琢信手拈来自放光。

　　常山惠安禅院元节上堂遥望三门到惠安征夫行旅尽开颜个中不涉程途者木马泥牛暗度关度关则从且道把关底是谁不见道顶门竖亚摩醯眼肘后斜悬夺命符诸兄弟此惠安禅院乃先檀越定斋詹公捐资重建移书博山请万融圆公住持以故金汤世胄代不乏人法社云仍森然挺秀今日众护法中五詹公等恭请山僧上堂激扬斯道掖诱群机可谓灵根有种惯栽火里优昙神骏不羁何劳手中鞭影然虽如是山僧今日到来毕竟将何佛法布施大众良久云水中补月元宵分外光辉锦上铺花片地皆含春色复笑云三十年后此话大行珍重。

