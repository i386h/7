<!-- { "loadSidebar": true } -->
　　解制上堂山僧手脚类园丁日午浇瓜惯不曾今日根芽舒遍地春风引上石瓠棚秪如水到渠成瓜熟蒂落还有人道得么一月期长云里过天明分晓各归窠僧问放行则日月生光把定则乾坤失色还是把住是放行是师云一任阇黎裁取进云恁么则囊锥脱颖去也师云你底锥在甚么处僧便喝师笑云喝破口唇皮锥儿寻不见僧云不犯当头因甚么又犯师云不打自招趁出去茹无栋居士问如何是杀人刀师云倒挂眉端进云如何是活人剑师云不斩死汉士礼拜师云收师复云诸兄弟此一禅期乃司理黄海岸居士启请余集生居士肇端洎会城诸公禅侣莫不欢心延接可谓金城百仞宝堑千重意在挽太平中兴之国运起法门无诤之真风诸兄弟胜缘难遇大心须发虽时风洼陋先圣可攀玄沙衣取蔽形食取接气傋头陀之名岂因浪得大沩冬不围炉夏不摇扇哲侍者之枕真个惊人率多真参实究岂徒驰猎虚声古人道知是般事便休或亲明眼久受钳锤或居深山茆屋边秪待囊锥脱颖果熟香飘或游十字街头却道我自调心非关汝事宜追先轨勿堕时流其或未然纵有好因缘时节未免依旧当面蹉过设有个不错过底出来也须向千峰万峰深处亲见老僧始得。

　　瓶匋闻老师同古德新伊二法师洎众宰官居士请小参师云宗门下事正令当行直饶佛祖出来也少不得劈头一棒何况论宾论主礼貌周遮折旋俯仰寒温语笑与本分事有何交涉然主不轧主法不说法明眼人前撒土撒沙一场笑柄况瓶匋师翁法云普覆慧镜浑圆寓直指于曲礼之中谦光满目移法幢于虎跑之寺降尊就卑虽真歇老祖摄诱温人无过此意即法眼就玄则之座助化何如兼有古新二法师皆一时义虎正宜就此法筵之中互显不说之说当知未开口已前如挝涂毒鼓石人侧耳久矣无奈众居士鼓弄风涛要使香海神龙法战一场却被三尊宿勘破了也且道勘破在甚么处黄海岸居士突问云此三尊宿且道是那一个具眼师云请公高鉴士云勘破了也师云勘破在甚么处士云请师道师云草里汉士礼拜余集生居士问云和尚今日亲到虎跑一声哮吼唤醒夜深臣子就中虎啸风生一句无人道得却请和尚道师云夫子自道了也士云请师再吼师云不碍连声吼恐惊座上人便归方丈全梦泽邑侯王荆白郡幕吴心阳封公请小参师举庞居士偈云但自无心于万物何妨万物常围绕铁牛不怕师子吼恰似木人看花鸟木人本体自无情花鸟逢人亦不惊心境如如秪这是何虑菩提道不成这老汉千秋雪胆万古冰肝一任红尘扑面何妨白汗盈躯妙在心不碍境境不碍心心还是心境还是境直得心境双融卷舒自在然后可以治国治家上致君下泽民即家庭而为佛事火中拈出莲花就风尘而结道缘空里不留鸟迹纵在万境交加之际恬然如入那伽大定秪要信得此事及把柄在手如山僧先占法台上坐任他千人藂观万人环绕毕竟动山僧这一步位不得我若招你上来推你下去要且一切人不奈山僧何山僧却奈得一切人何假如有个不受招不受推底人出来又作么生道若道得山僧与你柱杖若道不得山僧也与你柱杖傍僧云因甚么如此师云为你不如此进云如此时又如何师云正好吃棒。

　　小参僧问云万古灵机追虎穴千峰踏破复归崖蹋破千峰即不问今居虎穴事如何师云还我草鞋钱来僧鸣指一下师云不要乱做僧云不乱做底请师道师云你号做甚么傍僧云这僧在磬山来号孤崖师问曾到博山么僧云到师云你是那家小贩凡问话临济有临济底妙处曹洞有曹洞底妙处僧云我但不知何等底妙处师云妙处也不知僧云这是什么所在扯这些葛藤拂袖便出师云者梢郎子未遇人在师乃卓拄杖举芭蕉清禅师云你有拄杖子我与你拄杖你无拄杖子我夺你拄杖子芭蕉老汉扳例随条就窠打劫要且自己无为人处山僧则不然卓拄杖云秪个拄杖不与不夺柱地撑天如龙之活然虽如是非但芭蕉结舌山僧亦结舌有分且请拄杖子为众宣说卓拄杖云还闻么众无语师云大地是聋人。

　　太学佘象纬居士请小参师举马祖问南岳云如何是心地法门让云汝学心地法门如下种子我说法要譬彼天泽汝缘合故当见其道诸禅德情干识漏错认法身言滞句迷焉离毒海法身边事犹可以依稀仿佛法身向上事有几个自在纵横高峰老人偈云海底泥牛衔月走岩前石虎抱儿眠铁蛇钻入金刚眼昆仑骑象鹭鸶牵会得此一偈则照用料拣棒喝交驰正好作曹洞儿孙洞山老人道五台山顶云蒸饭佛殿阶前狗尿天刹竿头上尖锥子三个猢狲夜簸钱会得此一偈则偏正妙协机位环旋正好作临济儿孙恁么道大似搓圆捺匾换柱移梁要且不是干曝曝地或问山僧又作么生规圆方竹杖漆却断纹琴家活临时用安排便不真复笑云也秪八成寿昌寺黄海岸居士请小参万壑千峰路委蛇到来不动脚跟皮荡家须是兴家子祖父田园尽属伊不肖乃伶俜之子久滞他邦今也喜得还乡始知博山是父寿昌是祖将一个华藏世界为我祖父田园抛来撒去尽着受用有时花擘星分不动纤粟有时堆山积海不留一文妙在有为有守善能受用自他皆成三昧今日到来寿昌门下幸有法叔诸师证知且喜家私完全券契明白信是克家之子还有个欠佛法债不了的且道阿谁良久云唯余海岸黄居士澜漫家风彻骨贫。

　　净慈寺小参永明寿禅师云高低岳渎共转根本法轮大小鳞毛普现色身三昧然则飞潜动植佛性无殊网罟畋渔业报相值夫肉食者断大慈悲佛性种子涅槃经云慈即如来如来即慈所以戕他物命者即戕自己之慧命活彼生灵者即活自己之生机抛纶掷钓解开宿世冤憎纵壑凌霄透出通身活路衔环报德铸印封侯历有显征不虚恻隐今净慈寺有徐澹初众居士乘弘愿而兴悲运智立莲社而念佛放生现宰官说法之身行菩萨方便之事使孩提亦知驯雉之异满城兴解网之仁故知放生潭即功德海也秪如庞居士云护生须是杀杀尽始安居此意又作么生眉端笑挂吹毛剑逆顺皆行平等慈。

　　回龙寺小参世人嗜五欲沉酣不醒悟蝇子落酒缸一醉饱而死有智大丈夫翻转不如此唾视诸欲境肝胆生铁铸拶碎万重关坐断千峰路譬如无手人善挝涂毒鼓如撑无底船截流而飞渡凛若捧泰山轻如穿薄雾穷化尽端倪决不堕诸数秪如石头禅师道回而更相涉不尔依位住此意如何辘轳银索断洒落起清风。

　　秪园小参禅堂稳密不通风静坐参禅好用工忽听庭前鹦鹉语声声唤醒主人公主人公何面目才涉思惟隔千幅目前有路不通针万里天边如射鹄还有收得箭锋者么铜睛铁眼汉不落二三机复笑云须是其人。

　　师初至虎跑杭州岳衡山太守黄海岸司理洎余集生中丞请茶话师云定慧旧多讲席今禅期之设乃虎林众在道宰官居士意欲山僧握三尺黑蚖鞭象挞龙煆凡锤圣无端搅乱法门不知是何心行山僧为云栖扫塔而来撞着两个拦途老虎昔日跑开泉眼今更作怪兴古坐此虎跑殿上威风四顾却被山僧画个圈儿一齐收住海岸居士进云和尚照顾自己性命师咄云好个没毛大虫进云横身当路时如何师云倒骑下也进云怒爪张牙时如何师云蚤被吞却进云跑开泉眼时如何师云欠吼一声师复云且道是那两个老虎一个是黄海岸司理进云那个为甚么不道师以手指云一个是余集生居士士复进云和尚是第三个师移椅起身云大家看虎士拽师衣云拿住尾巴时如何师笑把士须云你不解捋虎须便归方丈。

　　谢虎跑监院众执事茶话因花没蒂信结果于斯时行海非波始滥觞于此际云从龙风从虎繇来主伴交参轮孤运掌孤鸣焉能节拍相和必借帆蓬篙柁共撑无底铁船须加炭火炉锤方成销金巧手一丝安易织锦杂华乃可成林然则虎跑期场之设诚乃三吴两浙第一胜缘万古千秋藂林盛事山僧今夜一杯茶未足为诸公答谢所望开场选佛立地逢人厩什方足下之驹蹀躨千里接洞山崖上之树美荫参天以此为谢何谢辞之可及。

　　净慈寺讯诚上人同姚文茂居士请茶话僧问劫火洞然大千俱坏未审这个坏不坏师云添起一堆柴进云红霞穿破壁白日绕须弥师云那里学得来进云在和尚处师云戏台添脚丑笑杀满堂人师复云参禅亲切句莫挂口皮唇好看澄潭水龙须毒手驯且道毒龙作么生驯不见适来有个僧如掣风颠相似他问山僧灶下没柴烧将何煮饭山僧道和汝皮袋烧却僧竖起三指山僧道既烧却犹有这个在僧翻身而去山僧道你须脱胎换骨来始得诸兄弟这便是山僧驯龙手段还有别具手眼者么有则出来道看如无打断葛藤各自归堂。

　　方以让居士请茶话茹无拣居士问鸳鸯绣出从君看不把金针度与人如何是鸳鸯师答云一双扑地恁孤飞士问如何是金针师云从来不度士云恁么则君臣道合国泰民安去也师云更须参见洞山始得士礼拜而退师云南人不梦千人帐北人不梦万斛舟以耳目所接不同故也秪如梦香花梦楼台梦佛像此乃圣境冥符法华所谓常有是好梦也山僧适来倦睡得一梦既非熟习胜境且道是甚么梦正假寝间梦一人至方丈求偈山僧道老僧贪睡可问取木上座座云和尚说底才有灵验山僧道借拳行令打虚空大地山河切恨同至道从来嫌拣择赵州齿缺不关风才醒起来忽遇以让居士请山僧茶话山僧肚皮干枯无可施设秪得将此偈拈出布施大众三十年后莫道山僧与大众说梦。

　　宝方与黄海岸居士茶话一杯茶是醍醐不善饮者能丧身失命一杯茶是毒药知其味者能起死回生醍醐毒药本无差杀活当机谁善用毕竟还有知味者么海岸居士云请和尚吃茶师云莫教一滴沾唇复云且道赵州茶与今夜茶是同是别士云和尚请道一句师云还我茶钱来士举杯便干师云何不更请一钟士云和尚还有果子么师笑云吞不下吐不出。

　　兴济堂茶话至道无文至理无说无说无文是何妙诀闭门造车出门合辙如豹泽毛如龙蛰穴鼓浪乘风江河倒决转妙旋玄其机始彻一棒当头破皮出血担板不圆秪得这橛机权变化不思议舌会尽淆讹众流可截且道截断众流底人是何手段不曾过水口那识是渊关。

　　元宵茶话正月十五是元宵露柱画眉灯笼描元宵正是正月半灯笼放花露柱看张三月下打秋千李四风前吹玉管若是闹热门庭家家知有入理深谭且道是僧家有是俗家有庞居士云但自无心于万物何妨万物常围绕铁牛不怕狮子吼恰似木人看花鸟木人本体自无情花鸟逢人亦不惊心境如如秪这是何虑菩提道不成诸禅德向庞居士句里觑得七花八裂纵不唤作圣贤也唤作了事凡夫其或未然一句弥陀无间歇家悬白泽镇妖图。

