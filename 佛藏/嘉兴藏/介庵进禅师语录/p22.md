<!-- { "loadSidebar": true } -->
　　首山充知客时，常密诵法华。一日侍立次，师乃垂涕告曰：不幸临济之道，至吾将坠于地。山曰：观此一众，岂无人耶？师曰：聪明者多，见性者少。山曰：如某者如何？师曰：吾虽望子之久，犹恐耽着此经，不能放下。山曰：此亦可事，愿闻其要。师于是上堂，举世尊以青莲目顾视大众，迦叶正当与么时，且道说个什么？若道不说而说，又是埋没先圣，且道说个什么？山拂袖而退。师掷下拄杖，归方丈。次日，山与真园头，同上问讯。师问真曰：作么生是世尊不说说？真曰：鹁鸠树头鸣。师曰：你作许多痴福作么？何不体究言句？又问山曰：你作么生？山曰：动容扬古路，不堕悄然机。师谓真曰：你何不看念法华下语？付首山偈曰：无说是真法，其说原无说，我今说付时，说说何曾说。

　日忧祖道泪潸潸　　铁石心肝也痛酸
　拂袖一肩担荷后　　令人闻见胆毛寒

　　临济第五世汝州首山省念禅师

　　一日上堂，汾阳出问：百丈卷席意旨如何？师云：龙袖拂开全体现。阳云：未审师意如何？师云：象王行处绝狐踪。阳于言下大悟，遂提起坐具，顾视大众云：万古碧潭空界月，再三捞漉始应知。礼拜归众。时叶县省和尚作首座，才退便问：昭兄，你适来见个什么道理，便与么道？阳云：正是我放身舍命处，省便休。师付汾阳法，偈曰：自古付无说，我今亦无说，只此无说心，诸佛所共说。

　皓魄当空绝点埃　　一枝丹桂月中开
　香飘扑着人间鼻　　放舍身心寔俊哉

　　临济第六世汾州太子院善昭禅师

　　慈明，参师，师揣其志，经二年未许入室。明每诣方丈，师见必诟骂，或毁诋诸方，及有所训，皆流俗鄙事。明一夕诉曰：自至法席已再夏，不蒙指示，但增世俗尘劳，念岁月飘忽，己事未明，有失出家之利。语未卒，师熟视骂曰：是恶知识敢裨贩我？怒举杖逐之。明拟伸救。师蓦掩其口。明忽大悟，曰：是知临济道出常情。服役七年，辞去。付偈曰：虚空无形象，形象非虚空，我所付心法，空空空不空。

　煆凡炼圣妙炉殷　　格外钳锤非易闻
　一点始知唇在口　　等闲出语便惊群

　　临济第七世潭州石霜慈明楚圆禅师

　　自南源徙道吾，石霜皆杨岐总院事岐，依师虽久，未有省发，每咨参，师曰：库司事繁，且去。他日又问，师曰：监寺异日儿孙遍天下，在何用忙为？一日，师适出，雨忽作。岐侦师小径，既见，遂搊住曰：这老汉今日须与我说，不说打你去！师曰：监寺知者般事便休。语未卒，岐大悟，即拜于泥涂问曰：狭路相逢时如何？师曰：你且躲避，我要去那里去。岐归来日，具威仪，诣方丈，礼谢。师呵曰：未在一日。师上堂，岐出问：幽鸟语喃喃，辞云入乱峰时如何？师曰：我行荒草里，汝又入深村。岐曰：官不容针，更借一问。师便喝。岐曰：好喝。师又喝。岐亦喝。师连喝两喝。岐礼拜。师曰：此事是个人方能担荷。岐拂袖便行。师付法偈曰：虚空无面目，心相亦如然，即此虚空心，可称天中天。

　这般家业要承当　　毒药甘浆着甚忙
　幽鸟一声相借问　　春风吹绽百花香

　　临济第八世袁州杨岐方会禅师

　　白云端参。师一日忽问：上人落发师为谁？端曰：茶陵郁和尚。师曰：吾闻伊过桥遭攧有省，作偈甚奇，能记否？端即诵曰：我有明珠一颗，久被尘劳关锁，今朝尘尽光生，照破山河万朵。师笑而趋起。端愕然，通夕不寐，黎明咨询。师适岁莫，师曰：汝见昨日打驱傩者么？曰：见。师曰：汝一筹不及渠。端复骇曰：意旨如何？师曰：渠爱人笑，汝怕人笑。端因大悟于言下。师付法偈曰：心体如虚空，法亦遍虚空，证得心空理，非法非心空。

　巧将黑豆换明珠　　鬼脸神头见自殊
　直下顿忘渠爱怕　　卓然垂手御龙驹

　　临济第九世舒州白云守端禅师

　　浮山远闻师颂临济三顿棒，有过人处，指五祖演见师。祖请益南泉摩尼珠话。师叱之。祖领悟，献投机偈曰：山前一片闲田地，叉手叮咛问祖翁，几度卖来还自买，为怜松竹引清风。师印可，令掌磨事。一日，师谓祖曰：有数禅客自庐山来，皆有悟入处，教伊说，亦说得，有来由，举因缘问伊，亦明得，教伊下语，亦下得，秪是未在。祖于是大疑，私自计曰：既悟了，说亦说得，明亦明得，如何却未在？遂参究累日，忽然省悟，从前宝惜一时放下，走见师。师为手舞足蹈。祖亦一笑而已。祖后曰：吾因兹出一身白汗，便明得下载清风。师付法偈曰：道我元无我，道心元无心，惟此无我法，相契无我心。

　隔溪共语有来因　　吹落黄花始得真
　下载清风刚付汝　　海门迸出一红轮

　　临济第十世蕲州五祖法演禅师

　　圆悟出蜀，遍参诸宿，最后见祖，尽其机用，祖皆不诺，乃谓：祖强移换人！出不逊语，忿然而去。祖曰：待你着一顿热病打时，方思量我在悟。到金山，染伤寒，困极，以平日见处试之，无得力者，追绎祖言，乃自誓曰：我病稍间，即归五祖。病痊，寻归。祖一见而喜，令即参堂充侍者，方半月会部使者解印还蜀，诣祖问道。祖曰：提刑少年曾读小艳诗否？有两句颇相近：频呼小玉元无事，秪要檀郎认得声。提刑应诺诺。祖曰：且仔细悟。适归，侍立次，问曰：闻和尚举小艳诗，提刑会否？祖曰：他秪认得声悟。曰：秪要檀郎认得声，他既认得声，为甚么却不是？祖曰：如何是祖师西来意？庭前柏树子。聻悟忽有省。遽出，见鸡飞上阑干，鼓翅而鸣，复自谓曰：此岂不是声？遂袖香入室，通所得呈偈曰：金鸭香销锦绣帏，笙歌丛里醉扶归，少年一段风流事，秪许佳人独自知。祖曰：佛祖大事，非小根劣器所能造诣。吾助汝喜。后悟与佛眼、佛鉴。侍祖于一亭上，夜话及归，灯已灭，祖于暗中曰：各人下一转语。佛鉴曰：彩凤舞丹霄。佛眼曰：铁蛇横古路。悟曰：看脚下。祖曰：灭吾宗者，乃克勤耳。祖付法偈曰：真我本无心，真心亦无我，契此真真心，我我何曾我。

　声前色后谩劳追　　一段风流出大奇
　灯灭暗中呈好手　　扳麟夺角上云逵

　　临济第十一世成都府昭觉寺佛果克勤圆悟禅师

　　虎丘隆入室。师问曰：见见之时见非是，见见犹离见见不能及。遂举手曰：还见么？隆曰：见。师曰：头上安头。隆闻脱然契证。师叱曰：见个甚么？隆曰：竹密不妨流水过。师肯之，俾掌藏。有问隆：藏主柔易若此，何能为哉？师曰：瞌睡虎耳。付偈曰：得道心自在，不得道忧恼，付汝自心道，无喜亦无恼。

　见不能及草芊芊　　头上安头更可怜
　一句峭然云影断　　狰狞牙爪露山巅

　　临济第十二世平江府虎丘绍隆禅师

　　住宣州彰教时，圆悟归蜀，指应庵华见师。师移虎丘，华侍行，未半载，顿明大事。师付法偈曰：天晴云在天，雨落湿在地，秘密付汝心，心法只这是。华后住饶之报恩，师忌辰，拈香云：平生没兴撞着这无意智老和尚，做尽伎俩，凑泊不得，从此卸却干戈，随分着衣吃饭，二十年来坐曲录木，悬羊头卖狗肉，知他有甚凭据。虽然，一年一度烧香日，千古令人恨转深。

　咄哉睡虎彻生缘　　雨湿天晴花更鲜
　血战沙场人尽晓　　悬羊卖狗把香然

　　临济第十三世明州天童山应庵昙华禅师

　　密庵杰初参师于衢之明果，师屡呵斥。一日问杰：如何是正法眼。杰遽答曰：破沙盆。师颔之。付偈曰：佛用眼睹星，我用耳听声，我用与佛用，我明汝亦明。

　掇不去兮拈不来　　风吹日炙赚人猜
　当阳触瞎娘生眼　　独露堂堂遍九垓

　　临济第十四世明州天童山密庵成杰禅师

　　住乌巨。破庵先参师，命典客。一日，师偶对僧举：不是风动不是幡动。先闻豁然大悟。次日，师遇先众寮前，问：你总不得作伎俩，试露个消息看。先应声曰：方丈里有客。师呵呵大笑。先侍师凡五载，尽得旨要，后辞归蜀，师以偈送之曰：万里南来川藞苴，奔流度刃扣玄关，顶门戳瞎金刚眼，去住还同珠走盘。付法偈曰：佛与众生见，元本不隔线，付法付自心，非见非不见。

　不是风兮不是幡　　平生底蕴尽掀翻
　要津把住通消息　　度刃奔流始彻源

　　临济第十五世夔州府卧龙破庵祖先禅师

　　住苏之西华秀峰，有僧入室，师打逐至法堂时，无准范解曰：禅和家争禅亦常事耳。师曰：岂不闻道我肚饥，闻板声要吃饭去聻。准闻，不觉汗流浃背。师居灵隐，准复从。一日侍游石笋庵，庵有道者请益，曰：胡孙子捉不住乞师方便。师曰：用捉他作么？如风吹水，自然成，纹。准在旁大彻。付偈曰：我若不见时，汝应不见见，见见非自心，自心常显现。

　江南三月趁春风　　两岸桃花映水红
　欲识渠侬真面目　　鹧鸪啼在绿阴中

　　临济第十六世径山无准师范禅师

　　赐号佛鉴，断桥伦祖在会下，准以狗子因何有业识令祖下语，凡三十转不契。祖云：可无方便乎？准举真净颂曰：言有业识在，谁云意不深，海枯终见底，人死不知心。祖竦然良久。忽闻板声，通身汗下，于是脱然。准以从上源流，并付法偈曰：真理直如弦何默更何言，我今善付嘱，表心本无得。祖出世祗园，迁天台瑞岩国清。准于淳祐己酉三月十五示疾，集众遗嘱，其徒众请偈，准乃执笔书偈云：来时空索索，去也赤条条，更要问端的，天台有石桥。

　养子之缘意自深　　海枯人死要知心
　板声一击通身脱　　迥出天台亘古今

　　临济第十七世杭州净慈断桥妙伦禅师

　　台州徐氏子，室中尝举万法归一示徒，日随众务。方山宝侍次，师以苋菜根示之，宝悟入。师付法偈曰：本无迷悟人，迷悟自家讨，记得少壮时，而今不觉老。即继师席。

　苋根拈起骨毛寒　　好肉无端索灸瘢
　悟得单传真秘诀　　风前总是活人丹

　　临济第十八世天台瑞岩方山宝禅师

　　初住西庵，无见参师，虽有所契，未臻其极，遂筑室华顶，精苦自励。一日作务次，涣然有省，平生凝滞当下冰释，遂走瑞岩呈所解。方以偈证曰：道人得得出山来，尽把襟怀对我开，坦坦平平如镜面，澄澄湛湛绝纤埃。忽然得个转身句，衲卷寒云便归去，万八千丈华顶峰，一笑裂开铁面具，家山到后绝思惟。拗折乌藤拄竹扉粪火堆中消息好，芋香便是道香时，并付法偈曰：此心极广大，虚空比不得，此道只如是，受持休外觅。

　一鉴当天照影寒　　瀑飞深处展眉端
　虚空绝巘情难比　　分付清风直下看

　　临济第十九世天台无见先睹禅师

