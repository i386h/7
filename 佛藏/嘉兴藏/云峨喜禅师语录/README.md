<!-- { "loadSidebar": true } -->
嘉兴大藏经　云峨喜禅师语录


　　语录题辞

　　云峨喜公蜀人也始从老僧棒头喝下深中此毒自觉与众不群买草鞋行脚至吴越参诸方眼高一世道逗群机毒气一时陡发幸吾弟林野劈头痛与一剂消道解毒汤渴可解毒可散自毒既瘥即能毒人但着毒者直教命根顿断不复更转别症返阴复阳杂毒入心者也老僧因读其语录义不容默乃书片言以冠其首深愧钝根不文直向佛头着粪一任骂我否笑我否更诵一偈。

　　东家中毒西家发岂料西家毒更深自此吞云并吐雾相将卖弄老婆心。

　　时
大清康熙贰年仲冬寓金城醉佛楼嗣临济正宗第三十一代破山明老僧书

　　序

　　原夫五灯并照单传独盛济家一叶分荣正令全提密室欲观撑天拄地之作略须凭超情绝识之体裁慨今鹦舌蛙声尽陈杂调浅知薄解淆乱师承惟有风穴堂上云峨和尚太白擎峰中流砥柱宗坛铁汉风规丕著于诸方汝海狞龙骨格迥超乎群趣扶起当年刹竿直使历代祖师口哑全提斩新条令从教天下衲僧耳聋参叩有神天奔趋多龙象钳锤恶辣不假薪传妙用纵横打开正眼将见儿孙遍大地何尝佛法作人情立谟范于万仞之巅振颓风于千秋之日钟鸣树里疑他清韵出山来鼓响烟横幻似雷音惊梦起十方坐断千里同风说法深藏陷虎机研穷须具金刚眼。

　　时
大清康熙癸卯年季秋七十四岁同宗法弟　轹严大参合十谨题

　　云峨喜禅师语录目次序文卷上住霍丘大别山普济禅寺语录住汝宁光山县普福禅院语录住罗山国祥山龙池禅寺语录住湖广随州落黄法兴寺语录住河南府汝州风穴禅寺语录卷下住陕西长安大兴善寺语录再住风穴禅寺语录问答入室机缘拈古颂古赞偈佛事杂着行实

　　目录终

　　云峨喜禅师语录卷上

　　嗣法门人智恒等编

　　住霍丘大别山普济禅寺语录

　　师在阳山受请于顺治七年庚寅十月八日进院至山门以拄杖指云我此法门广大甚深不入而入水赴云奔且道向上关捩子在甚么处拽拄杖便入。

　　佛殿云三身四智八解六通若唤作佛笑杀渠侬毕竟如何撒开坐具云若向这里亲荐得佛功德海赞无穷大展三拜。

　　方丈据座云释迦掩室于摩竭提国抱薪救焚维摩杜口于毗耶离城吃盐止渴新普济这里平如镜面峻若险崖顾杼停机栏腮劈脊且道为人在甚么处喝一喝卓一卓便起。

　　即日霍丘固始两郡缁素檀那请开堂拈疏云灵山奥旨少室真宗一一显露分明须知尽从这里流出如其会得不消重说偈言脱或未委辄烦表白重为宣读宣毕指。

　　法座云此名宝华王座先圣据之说黄道白指东画西惑乱人未有了日即今变作一块良田喜上座便乃披毛戴角拖犁拽耙于中耕云种月去也还见么便升拈香云此一瓣香端为。

　　支那帝主北阙至尊爇向炉中祝延圣躬万安恭愿心灯了了而常光佛日慧炬煌煌而永烛尧天次拈云此一瓣香奉为满朝文武天下官僚伏愿永作皇家之柱石恒为佛法之金汤并及当山请主护法檀那列刹耆旧现前大众世世不忘般若之真因生生彻证金刚之种智又拈云此一瓣香混融三际含裹十虚二十年拨草瞻风后到天台峰顶礼见个不近人情老尊宿直与一锤击碎因兹痛恨难忘今对人天众前拈出奉为现住浙江宁波府天童堂上传临济正宗第三十一代。

　　本师林野大和尚爇向炉中用酬法乳之恩敛衣就座阳山慧大师白椎云法筵龙象众当观第一义师云单提向上巴鼻凡圣莫测其源而况第一义空向甚么处着眼如有解观者不妨眨上眉毛出来相见问世尊升座文殊白椎世尊下座未审说何法师云普济岩前奔大壑安阳顶上玩长空进云祖师西来当为何事师云只为汝鼻孔不正进云来后如何师打云向这里荐取进云和尚在这里作么生师云当面蹉过问一朝权在手便把令来行如何是普济正令师云放汝三十棒进云恁么四大部洲皆仰望十方围绕法中王师云少汝一个不得僧礼拜师便打前僧复问大海有珠谁人取得师云问了话又问话进云一切诸法本来是有那个是无师竖起拄杖云且道这是有是无僧便喝师便打进云明眼人难瞒师云瞎进云和尚又作么生师云瞎瞎乃云万里晴空一天杲日在处渔樵鼓舞随方物类欣欢正是般若流通之际举扬正法之时就里四句百非当头坐断迥绝淆讹正眼洞明十方寥廓净裸裸脱情尘赤洒洒无向背恁么也得不恁么也得天高群象正恁么不恁么总得海阔百川朝然虽如是且今日人天普集选佛场开真俗和同主宾契合一句又作么生道良久云还委悉么两轮日月光昭远万古乾坤覆载隆(谢词不录)复举宝寿开堂日三圣推出一僧寿便打圣云恁么为人瞎却镇州一城人眼去在寿掷下拄杖归方丈师云这二大老一挨一拶一抑一扬可谓揭示当人正法眼藏发挥从上佛祖家风若或放过则彼此作家简点将来犹欠一着山僧今日开堂或有推出一僧便乃一并打出法堂不惟使他直下知恩贵与人天作个眼目卓拄杖一下白椎云谛观法王法法王法如是下座。

　　当晚小参蓦拈拄杖卓一卓云无孔铁锤觌面抛神惊魔伏鬼哮啕庭前露柱才偷觑万象森罗已痛遭所以道若论此事如击石火似闪电光构得构不得俱未免丧身失命虽然如是且转身吐气一句又作么生道到头霜夜月任运落前溪。

　　开炉小参结却袋口收拾阑残三条椽下七尺单前不容学道岂许参禅饥餐渴饮闲坐困眠风头稍硬炉火御寒随缘自在放旷翛然是即是蓦竖拂子云秪如这个唤作拂子则触不唤作拂子则背不触不背毕竟唤作甚么良久云觌面相呈如不会且从放待冷来看掷拂子下座。

　　开炉上堂寒则普天匝地寒热则普天匝地热虽则寒暑迁流当体本无生灭是以丹霞烧木佛燎却院主须眉移花兼蝶至百丈躬身拨火突出沩山眼睛买石得云饶山僧今将尽十方世界为一火炉以四圣六凡作柴炭遂拈拂子吹一吹云秪凭这星子三昧火猛发烈焰亘天不容进前退后卓立踌躇汝等诸人作么生得个出身之路以左手拍禅床复举赵州示众云我向南方行脚火炉头有个无宾主句直至如今无人举着师乃召大众云还会么若会得赵州老汉无地容身其或未然不免重下注脚我向行脚南方火炉头有个无宾主句也是贫儿思旧债直至如今无人举着切忌扬声止响普济恁么批判还有为赵州作主底么。

　　晚参加工益行枉兴兔角之樊笼绝学无为徒解龟毛之系缚赤身担荷早涉程途脱体承当翻成钝置大别山高芙蓉山低犹落时人窠臼直须放出沩山水牯触杀临济瞎驴方能经天纬地玉转珠回何故无滞自然随水去有声多为不平来。

　　示众举赵州云若从南方来者我这里为伊下载若从北方来者我这里为伊上载师云山僧即不然若从南方来者普济为伊上载若从北方来者普济为伊下载因甚如此不见道多处添些子少处减些子。

　　上堂举忠国师因丹霞来参才展坐具国师云不用不用霞退后三步国师云如是如是霞进前三步国师云不是不是霞绕禅床一匝出去国师云去圣时遥人多懈怠三十年后求个汉也难得师云诸方尽谓此二老有六韬三略之才具武纬文经之作仔细简点将来总没交涉殊不知丹霞被国师舌头谩国师随丹霞脚跟转若到普济这里各与三十拄杖何故蚌鹬相持俱落渔人之手。

　　上堂破粪箕秃苕帚卧月眠云干屎橛死猫头超今越古恁么举唱是汝诸人还简点得出么如简点得出山僧生陷无间地狱脱或未然雪峰辊毬玄沙汝虎复举修山主云是柱不见柱非柱不见柱是非已去了是非里荐取师云钓鱼放生下座。

　　师一日牵一头驴上堂示众云即今有个现成公案拈来问汝诸人若道得一转语与山僧相契拄杖拂子两手分付遂抬脚云我脚何似驴脚复举手云我手何似佛手又云人人有个生缘上座生缘在甚么处众下语皆不契师代我脚何似驴脚处云但礼拜驴代我手何似佛手处但礼拜师代上座生缘在甚么处便骑驴去吃草更与颂出颂云我手何似佛手展缩拈提本有庭前露柱呵呵蟭螟吞却北斗我脚何似驴脚玄沙岭头筑着才方拟议思量鹞子新罗已过人人有个生缘晨昏举止茫然不是将心特地秪因要吃要穿复云错错。

　　冬至小参云日往月来光阴何倏忽炎凉寒暑节令不相饶时逢道启元阳景开南路鲁台书五云之篆汉殿添一线之长石霜揭榜文于堂上爻象分明洞山掇果桌于筵中彖辞难决普济也要应个时节以拂子作圆相复击禅床云将杨岐金刚圈栗棘蓬一并拈出汝诸人还吞跳得么若吞跳得不妨群阴剥尽若吞跳不得依旧一阳复生乃举僧问古德如何是冬来意德云京师出大黄师云古德虽有风驰电卷之威石裂岩崩之作要且不能使这僧点首今夜或有问如何是冬来意山僧只向伊道印破虚空千丈月洗清天地一林霜。

　　晚参僧问普济家风即不问如何是春来景师云沙暖睡鸳鸯进云恁么则日月光天德山河壮帝居去也师云非公境界乃举大慈示众云说得一丈不如行取一尺说得一尺不如行取一寸洞山云说取行不得底行取说不得底云居云行时无说路说时无行路不说不行时合行甚么路洛浦云行说俱到即本分事无行说俱不到即本分事在师拈云这几尊宿虽则各明本地风光共指当人要路若据本分事俱未梦见在普济见处也要诸人共知饥时餐渴时饮闲时坐困时眠且道是何意旨云在岭头闲不彻水流涧底太忙生。

　　佛成道日上堂拈拄杖云释迦世尊睹明星而悟只悟得这个复卓一卓云众生处尘劳而迷只迷得这个拈却迷悟两头坐断凡圣窠臼直得上无攀仰下绝己躬净裸裸赤洒洒无得无失无是无非蓦呈拄杖云且道这个是甚么有时间把出门去扶我归来靠壁东下座。

　　晚参举黄檗禅师一日在盐官佛殿上礼拜次时唐宣宗为沙弥乃问云不着佛求不着法求不着僧求长老礼拜当何所求檗云不着佛求不着法求不着僧求常礼如是事弥云用礼何为檗便掌弥云大粗生檗云这里是甚么所在说粗说细随后复掌沙弥便走师拈云黄檗禅师虽则临机大用现前觌面全提迥绝且不知鼻孔落在大唐天子手里何故聻阵云横海上拔剑搅龙门。

　　示众吾远祖会和尚初住杨岐老屋败椽仅蔽风雨适临冬莫雪霰满床居处不遑衲子投诚愿充修造会祖却之曰我佛有言时当减劫高岸深谷迁变不常安得圆满如意自求称足汝辈出家学道整顿手脚未稳已是四五十岁矣讵有间工夫事丰屋耶竟不从翌日上堂云杨岐乍住屋壁疏满床尽撒雪珍珠缩却项暗嗟吁翻亿古人树下居先德恁么可谓不以饱暖适意切将此道为尊山僧方住普济破院料理未妥夜来遭一阵猛风尽底掀翻亦成一偈拈来普示大众乃云别山方住半余年收拾茅庐尚未安忽被狂风俱卷却禅床欹枕见青天宽着肚谩随缘逆顺安危总一般。

