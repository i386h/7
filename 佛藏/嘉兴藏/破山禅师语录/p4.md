<!-- { "loadSidebar": true } -->
　　为受业大持师翁埽塔。上堂。僧问。始别三巴去。终归桑梓来。还乡曲调作么生唱。师云。哩啰哩啰。进云。大持师翁即今在什么处安身。师卓拄杖云。会么。进云。我则不然。师打云。不然个什么。僧拂袖便出。师乃云。山自青兮水自绿。其中一具黄金骨。巍然坐断长松村。日有风云常拭拂。如是乌用忤逆儿孙拈帚而为祭埽哉。盖人人本有者具黄金骨。一向东掷西抛。出生入死。不知生之来处。死之去处。所谓佛佛出世。唯为一大事因缘者是也。然祭埽者。世俗中臣当尽其忠。子当尽其孝。仁义道中。理不可无。吾教中亦有授受之源。灯灯相续。师资之礼。亦复如是。总之祭埽中为活计。不明生死大事因缘。则祭埽何益也。毕竟将大事因缘看到不疑之地方可。君恩亲恩。三宗九族恩。一时报毕。大众且报恩一句作么生道。将此深心奉尘刹。是则名为报佛恩。喝一喝。下座。

　　上堂。僧问。峰峦挺秀。鹤不停机。未审夜来还许归巢否。师云。松树下一场懡　。进云。长飞去时如何。师云。脚跟下好与三十棒。僧礼拜。师乃云。昨夜浓霜铺大地。今朝杲日丽长空。个中一点真消息。怒起泥牛吼万峰。所以道欲识佛性义。当观时节因缘。时节若至。其理自彰。如迷忽悟。如我字水上座。曾向三乘十二分教已具一只眼。不以得少为足。远来万峰。痛为激扬。正是时节因缘至也。复举周金刚云。三乘十二分教略颇粗知。终不闻南方一类魔子道。直指人心。见性成佛。于是出蜀。澧阳路上见一婆子卖饼。买饼点心。婆指担曰。什么文字。曰。青龙疏钞。曰。讲何经。曰。金刚经。曰。我有一问。你若答得。施与点心。若答不得。且别处去买。金刚经道。过去心不可得。现在心不可得。未来心不可得。未审上座点那一个心。渠无语。婆指参龙潭。及到龙潭。谈及此事。抵夜。潭曰。更深何不下去。周珍重。便出。却回曰。外面黑。潭点纸灯度与。周拟接。潭复吹灭。周于此大悟。便礼拜。潭曰。子见个什么。周曰。从今向去更不疑天下老和尚舌头也。至来日。潭升座。谓众曰。可中有个汉。牙如剑树。口似血盆。一棒打不回头。他时向孤峰顶上立吾道去在。周将疏钞堆于法堂前。举火炬曰。穷诸玄辩。若一毫置于太虚。竭世枢机。似一滴投于巨壑。遂焚之。师云。试看者着子未悟时。以舌尖利辩处认为大海。殊不知似一毫而已。从吹灭纸灯时。方知小大不相容隐。大众且道。未悟时云。三乘十二分教略颇粗知。还知个什么。已悟后。又悟个什么。还委悉也无。未到尽惊山险峻。曾来方识路高低。

　　师诞日。上堂。僧问。和尚诞生是有量。如何是无量。师云。耳朵原来两片皮。僧礼拜。师乃云。人人道我生。我生则我死。应知生死根。棒彻虚空髓。惊起石乌龟。能吞铁鹞子。大众当恁么时。不涉春秋一句作么生道。侥伊数到劫云初。不识平天华甲子。

　　佛诞日。结制。上堂。僧问。从上佛祖所传正法眼藏。涅槃妙心。涅槃妙心即不问。如何是正法眼藏。师云。瞎。进云。瞎。师云。是你瞎。是我瞎。僧顶鞋而出。师云。大似西施戴箬帽。师乃云。今辰是我释迦老人从摩耶夫人腹中走出。周行七步。目顾四方。一手指天。一手指地云。天上天下。惟吾独尊。起干戈时节也。后云门老贼道。我当时若见。一棒打杀与狗子吃。贵图天下太平。亦是勾贼破家。不免傍观者哂。万峰恁么告报。未审众中还有抱不平底么。有。不妨推倒禅床。喝散大众。宁不俊哉。如无。且向万仞峰头结夏。千军队里安禅。平陂一并拈却。处处杨华吐烟。

　　上堂。师云。黑漆皮灯笼。中间欠点红。有人解挑拨。无处不光通。大众。莫是三世诸佛横说竖说是解挑拨么。料棹没交涉。历代祖师颠拈倒弄是解挑拨么。料掉没交涉。明宇赵居士施点长命光灯是解挑拨么。料掉没交涉。今日现前檀越营斋供众是解挑拨么。料掉没交涉。香灯蚤晚殷勤是解挑拨么。料掉没交涉。既总未是。毕竟是甚么人解挑拨。聻。以杖指灯云。我见灯明佛。本光瑞如此。

　　因雪。上堂。师云。飒飒风声动林野。飘飘雪片满丹墀。当年有个庞居士。问着十人九不知。只为不识阴阳造化。皆从此始被寒暑境物热瞒了也。举药山十禅客送庞居士至门外话雪因缘。师云。万峰当时若预数。待伊道。好雪片片。不落别处。便劈口与他一拳。直饶庞居士辩似悬河。塞断咽喉而去。还知么。莫言清蚤起。更有不眠人。

　　上堂。师云。天晴日头出。落雨地下湿。人情所必然。何用强分析。不分析且道蹇。栋宇者里牧一群水牯牛。痛添草料。蓦呈拄杖云。还会么。众无语。师高声云。少间向碗底箸头上荐取。卓拄杖下座。

　　解制。上堂。师云。年年七月十五。惟有今年最苦。田禾又被天收。人物尽遭贼掳。太平寺里今朝解制。明上座不妨随例颠倒。以拄杖一时打散。归方丈。

　　开炉。上堂。师云。旧年始。今年末。炉鞴钳锤分外恶。任是铜头铁额来。顶门一击倾湫岳。如是则全杀全活。铸利器于目前。半掩半开。运腐滓于脑后。千妖百怪。结舌藏锋。十圣三贤。潜踪绝迹。正当恁么时。且道凤泉黄居士祈嗣一句作么生道。麒麟出而凤凰现。金轮御而玉烛调。

　　上堂。师云。今辰是我尼足上座营斋供众。请山僧升座。露布者个消息。然者个消息。自我释迦老人初出母胎。一手指天。一手指地云。天上天下。惟吾独尊。已露了也。后出孔圣人道。未知生。焉知死。吾无隐乎尔。亦露了也。更要山僧露布个什么。虽然如是。事无一向。有条攀条。无条攀例。举韩文公参大颠禅师。问曰。春秋多少。颠举念珠云。昼夜一百八。公回致疑。次日再来。遇堂中首座。举前话问意旨如何。座扣齿三下。公复造大颠之室理前问。颠亦扣齿三下。公曰。原来佛法无两般。颠征其故。公曰。适来问首座。亦如是答。颠召首座问曰。是汝如此对否。座曰。是。颠拈拄杖打二十。摈出院。师云。文公若不深入虎穴。争得虎子。大颠虽有定乱之谋。且无安邦之计。犬似打蛮子。吓好人。大众。如大颠不肯首座则且置。且道今时人与古时人春秋数目毕竟是多少。还委悉么。饶君昼夜一百八。数到驴年卒未休。

　　修造毕。上堂。师云。复古太平寺。凄然感废兴。寒灰八百载。破衲两三僧。黠鼠居香积。妖狐吹佛灯。黄金重布地。不识有谁能。

　　上堂。昨夜冬瓜劝瓠子。今朝瓠子劝冬瓜。分明曲直两条路。行者如何不到家。大众且道谁是途路客。谁是到家者。屋北鹿独宿。溪西鸡齐啼。

　　佛成道日。上堂。师云。天上明星突出。释迦打失一目。回观六道四生。个个如虫御木。

　　解制。上堂。值放爆竹。师乃云。一声爆竹响元宵。露柱灯笼话寂寥。漆桶依然还不快。青藜拄杖打驴腰。卓拄杖。喝一喝云。讨甚么碗。

　　师诞日。上堂。师云。此众无枝叶。惟有诸真实。蓦呈拄杖召大众云。且道者个是真实。是枝叶。试辩别看。若辩别得出。尽未来际不曾生。尽未来际不曾灭。净裸裸绝承当。赤洒洒无回互。到此唤作无生话无缝塔无底篮无根树。既一切俱无。现前椎钟擂鼓云集四众。强山僧登曲录木床。弄鬼眼睛底复是何物。只知事逐眼前过。不觉老从头上来。

　　结夏。上堂。师云。正仁张居士为我释迦老人降诞之辰浇一杓恶水。要山僧痛为雪届。只得驱天龙峰倒。卓蒲峡口横。开说几句。长言短语。应个时节。遂高声云。世乱年荒事事微。道人行履白如圭。饥餐渴饮浑无事。炼得身轻同鹤飞。

　　上堂。僧问。尽力道不出底句分付阿谁。师云。猢狲入布袋。僧即舞坐具出法堂。师喝一喝。乃云。十方同聚会。天龙八部人非人等。个个学无为。卓拄杖一下云。唯有者个不堕诸数。此是选佛场。东边牛栏西边马圈。心空及第归。淳底自是淳。暴底自是暴。万峰恁么注脚。且道还有庞居士转身吐气处也无。时破雪同众齐下一喝。师嘘一声。卓拄杖。下座。

　　上堂。师云。六月一。毒热极。路上人顶伞。田中人戴笠。此事极分明。何用强分析。咦。不分析。将谓赤须胡。更有胡须赤。

　　开炉。上堂。师云。大地分明一座炉。圣凡浑是火柴头。挨挨济济无他伎。一度生烟一度愁。大众且道那里是他生烟处。莫是出生入死是生烟处么。超凡越圣是生烟处么。无明烦恼是生烟处么。贡高我慢是生烟处么。喜怒哀乐是生烟处么。若也如是。则攀宇宋居士饭僧祈嗣得非生烟而何。所以道。凡有所求。一切皆遂。求官位得官位。求富饶得富饶。求长寿得长寿。求男女得男女。其或未然。且将无明而证解脱。即烦恼而获菩提。溷作一话头。朝也如是。暮也如是。行也如是。坐也如是。参到情忘见绝。智泯心灰。　地一声。方得倒断。以拄杖卓一下云。还会者个么。觅火和烟得。担泉带月归。

　　解制。上堂。师云。长期短限。不惜寸阴。暮请朝参。非图蛙步。且如俊鹰快鹞。终登凤子龙儿。人人气宇吞空。个个光明含象。不因正打傍敲。奚具铜头铁额。虽然如是。要且诸方大有人不肯在。何以故。开门放出郎当汉。脑后分明欠一槌。

　　开炉。上堂。僧问。不与万法为侣者是什么人。师云。头上漫漫。脚下漫漫。问。万法归一。一归何处。后高峰大师道。我当时打失一只眼也。且道那里是他打失眼处。师云。十字街头　砖。僧无语。师嘘一声。僧礼拜。师乃云。万峰今岁强开炉。柴米油盐事事无。珍重两堂云水客。肚饥须用篾条箍。如是则知马祖问药山云。子近日见处何如。山云。皮肤脱落尽。惟有一真实。祖云。汝既如是。何不拾取三条篾束取肚皮。随处住山去。山云。某甲何人。敢言住山。祖云。不然。未有常行而不住。未有常住而不行。欲益无所益。欲为无所为。宜作舟航。无久住此。师云。药山老汉受恩深处便为家。只得恁么去。马大师怜儿不觉丑。只得恁么行。万峰者里虽是与他同条生。不与他同条死。也无真实处。那更有皮肤。以百日为限。以彻为期。各各放开肚皮。随处鼓粥饭气去。何故。男儿自有冲天志。不向他人行处行。喝一喝。下座。

　　上堂。问。如何是透关句。师云。胡笳塞上知音少。羌笛城头和者稀。进云。剑为不平离宝匣。药因救病出金瓶。师拈杖便打。进云。恁么不恁么钻山透海几鲲鳌。师嘘一声。僧礼拜。师乃云。两又不成双。单又不成只。曼殊三更三。长庆蒲团七。德山末后句。云门顾鉴咦。万峰不恁么。无孔铁锤当面掷。以拄杖掷地云。参。

