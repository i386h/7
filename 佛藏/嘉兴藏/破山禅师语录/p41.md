<!-- { "loadSidebar": true } -->
　　师六十二岁。慕义谭侯府士心荐先慈请说法。师命灵木缓理院务。同众至天城对灵小参。谭感谢请于太白岩万年寺休夏。寻受请结制。师暇时偕诸公游天生桥流杯池岑公洞。胜迹名踪。皆有乘兴之句。是冬。归双桂。时丈雪醉住嘉禾青莲寺。东塔监院清白常勤。旧房僧慈霖洽同绅士金太师之俊谭司业贞默朱郡侯茂时汪进士挺王方伯庭文学施博翁天麟法侄严大参等。修公启请再住东塔。师因巫峡烽烟未尽。犹多阻滞。以稍迟趋命复之。复径山法弟费隐和尚书。示再三法语。示铁印法语。示野月法语。

　　十六年己亥

　　师六十三岁。李制台出师夔关。专书问道。师复最详。更赠以偈。有重开巴国苏民困。再造夔门起世贤之句。李览大悦。志拟旋师。躬亲法座。后巫峡屯兵六载。屡裁问答之书。

　　十七年庚子

　　师六十四岁。峨嵋诸刹名宿思聆法音。欲究此事。有法孙紫芝住峨嵋之万年寺。众与商确。专趋法座。启师逸老峨嵋。师辞以衰病。不能跋涉。后峨嵋高志之辈。皆接踵而来。朝夕磨砺。师施以本色钳。锤均有深省。

　　十八年辛丑

　　师六十五岁。法堂告成。廊庑毕备。复建一楹于法堂之左隅。题曰寝堂。凡斫木拽石。挑砖运瓦。皆僧侣躬为之。犹有力行而恐后者。制台李尝问使。双桂丛林体制。僧徒功行何如。使对以梵宇巍峨。寮舍恬静。其中皆真诚学道之士。约万有余指。李乃大书灯传无尽四字额之。

　　康熙元年壬寅

　　师六十六岁。为灵隐文题自真赞。为两生从题自真赞。为法孙憨月燕石题自真赞。复白刺史完初来韵。师与白酬答最契。有惆怅离骚坛未冷。平都山又墨花生之句。是年师归故里。重修度亲庵。安众学道。与众说法。用报亲恩。盖此庵建于崇祯末年。以世乱未及落成。今特为修理。亦不负度亲初志云。

　　二年癸卯

　　师六十七岁。为印贞刘夫人荐夫君谭西昆上堂。为梁山县令飞云彭公入山饭众上堂。为襄阳于元戎小山题平寇伯彦侯曾公像赞。复重夔镇程元戎万夫书。复忠南汝止高副使书。复遵义余太守君维书。示谭虞卿任卿两总戎法语。题天童悟和尚真赞。复风穴云峨法侄书。

　　三年甲辰

　　师六十八岁。是秋巫山已定。楚蜀道通。师有天童之行。速于急湍。乃发书渝城。唤莲月正归。书云。双桂常住。汝当来接手。以代一臂之劳。令老僧往天童扫塔。报师恩德。不忘递代相承也。万望垂怜。至祝至祝。正趋座右。时制台李凯旋。太夫人讣音倏至。即差员役进双桂请师荐亲。前归巴渝。以候杖临。师命云峤水监院。莲月正领众。乃过长寿县。及抵渝城。缁素争先拜于街市。乃至屠儿。亦皆稽首。李延寓观音寺。于官衙设座。请师为母说法。李跪听母位之侧。盖思亲之切而尊法之至也。示李制台杨夫人法语。示子李雯法语。示秉儒牛公偈。示宝峰慧偈。后李欲留住崇因寺。师不胜应酬。辞归双桂。道途风雨。每有寒暑之恙。扫塔之行。自兹未果。

　　四年乙巳

　　师六十九岁。丈雪醉中兴昭觉。张抚台坤育。郑提台西云。郎藩台钧衡。李臬台息六。郭道台余庵。冀府尹蓑翁。入山问道。醉以师平素行业。动静体裁。出词吐气。迅捷锋铓言于众宰官。皆怀企慕。乃力修昭觉。各通请书。师以老病辞谢。时澹竹密自成都草堂特趋庆祝于佛成道日。师命秉拂上堂。以法衣拄杖炉拂等总付代劳。夔州邢府尹拙溪入山问道。师示以偈。食禄元来各有方。老僧双桂君瞿唐。相逢没甚好消息。拳头巴掌绝商量。新宁沈县令廷劢入山问道。是冬南北学者及得益弟子连袂而来。趋归如市。师命众执事竭力开炉。弥加整饬。乃普告大众曰。今年不惜眉毛。重打口鼓。向后更不说禅。亦不说戒。尔等欲参禅受戒。不可后也。众谓师年尊谢事之说。而不知已无意于世矣。

　　五年丙午

　　师七十岁。正月十五日将眼耳鼻舌身意分成六偈。付嘱六人。以终生平之事。越廿一日。师诞辰。远近士大夫。当道宰官。及入炉鞴久近弟子。左右环拥。莫不怀香瞻恋。共庆大旬。自此谢绝人事。闲居寝堂。至三月初十日。师示微恙。落堂告众云。老僧年经七十。四大渐颓。报缘将尽。众等白言。专人请医。师云。不可。人生去来。原属平常。何必贪寿。但率众修塔。乃是真孝。老僧行径虽异诸方。然去亦不同故套。从上有坐脱立亡者。有拈拂竖指者。有奇言妙句惊世骇俗者。老僧若入涅槃。秪是起居如故。候时至则瓜熟蒂落。自然之道也。至于丛林风规。确守为上。亦如老僧住世无二。勉之。所有竹杖瓢笠道具之类。分与旧契。尚存衣钵之余。可付丈雪醉修昭觉祖庭。至十六日午时别众。众皆潸然。师却就寝。少顷复坐。指烛顾众而逝。僧俗吊慰。哀声震地。丈雪醉至。欲舁棺至昭觉建塔。众皆力争。遂塔全身于本寺万竹山之前。仍公举云峤水为监院。众执事如旧。丈雪醉负衣钵爪发。塔于昭觉影堂之侧。师建法幢凡十有五。升堂语要。普说小参。机缘法语。拈颂偈赞。书问杂着。先是丈雪醉编成十二卷。离为二册刊。入嘉禾楞严藏室流通。其有后录如记录。参之秘所集。亦刊行以寿于世矣。剃度弟子印开等凡百余人。嗣法弟子八十七人。南北分化。各振家声。或辅弼丛林。深养厚蓄。或诱一郡。或导一国。或居止不定。诃佛骂祖。虽未付授而昭昭然大有光明者。又未可枚举也。若夫宰官绅士。有入山问道者。有久入参请者。有随缘理会而渐渐发悟者。有亲受钳锤而处处露锋铓者。有同事摄化而弘护法道者。亦莫能尽述。师根性猛利。天资高强。工夫急切。彻悟渊深。行脚扣击。当锋已少其人。出身作用。接物端如掣电。所以自东塔开法。至于西川十五名蓝。驱耕夺食。皆是利害脚手。锻生炼死。无非恶辣钳锤。凛凛威光。如岩壁千仞。赫赫声誉。似雷震九天。纵逢剑戟武夫。瞻德容而敛其暴怒。即遇王公宰辅。钦法令而小其威权。晚年随乡入俗。谦光应机。笑里有刀。泥里有刺。或语或默。或喜或嗔。皆莫辨其可否。直令人怀疑而发悟。差殊品汇。教泽均沾。一知半解。虽士庶亦有焉。故示寂时。毋论远近贵贱缁素。挽词哀声盈门。而追慕不已耳。今敬述平生出处大略。考全录岁月而编次之。以为后世取则云。

　　破山明禅师年谱(终)

　　破山明禅师塔铭

　　敕封征仕郎翰林院庶吉士癸酉科孝廉巴县刘道

　　开撰文

　　赐进士及第内弘文院编修遂宁县李仙根篆额

　　赐进士出身征仕郎礼科给事中前吏兵工左右给事中翰林院庶吉士广东道监察御史刘如汉书丹

　　原夫江汉炳灵。岷峨毓秀。山川间气。圣贤笃生。自少林西来。曹溪缵绪。而南岳一马。首诞什邡。是则宗门之盛。实吾蜀人启之也。自时厥后。代有名宿。莫不家敷智蕊。户灿心灯。求其得髓弘宗。圆机应世。王公钦范。走卒知名。本卫法之苦心。运大人之作用。逆顺莫测。游戏无方。不得不推我万峰老人矣。师讳海明。号破山。俗籍顺庆之大竹。元勋奕叶。相传蹇忠定之裔孙。古佛因缘。共说昭觉勤之转世。生含异质。幼挺奇标。尧眉舜目。几符智者之姿。龟背鹤形。不让纯阳之表。亦娶妻而生子。同耶输与罗睺。行年十九。忽厌尘凡。剃发出家。挑包行脚。偶听慧然法师讲楞严经。至一切众生。皆由不知常住真心。性净明体。用诸妄想。此想不真。故有轮转。遂终日疑闷。乃阅古人公案。如铜山铁壁。无隙可入。于是孤身出蜀。见数耆宿。不能决疑。俄住楚之破头山。刻期取证。以七日为限。逼拶至极。经行万丈悬崖。自誓云。悟不悟。性命在今日了。时交午未。忽见银色世界。一平如掌。信步举足。不觉堕于崖下。竟将左足跌损。从前碍膺之物。泮然冰释。高声叫云。屈。屈。自此出山南行。参数员尊宿。末后至金粟。机锋上下。才辩纵横。粟书源流一纸。加以信金一缄只受。下山暂住苕溪。己巳秋。嘉禾绅衿请住东塔。远近学者。归之如云。粟聆之曰。华开槜李。果熟蚕丛。癸酉春回蜀。卓锡于万峰古刹。学者归之。亦如东塔之众也。有黠鼠窥香积。妖狐吹佛灯之句。盖鳃鳃乎有今日狂禅之虑矣。师主万峰。凡十余年。甲申以来。刀兵横起。杀人如麻。有李鹞子者。残忍好杀。师寓营中。和光同尘。委曲开导。李一日劝师食肉。师曰。公不杀人。我便食肉。李笑而从命。于是暴怒之下。多所全活。昔人以澄公之于二石。如海翁狎鸥。师不但狎也。而且化之矣。拯溺不规行。救焚无揖让。此之谓也。然自此人目师为酒肉僧。反有藉师为口实者。师以救生为卫法之苦心。甚不得已也。壬辰癸巳间。蜀难渐平。师回梁山之金城寨。去寨半里。有旧绅别墅。尚余老桂二株。师葺而居之。颜其堂曰双桂。门曰福国。粗成丛林。而四方学者。至复如归。师随其一知半解。辄有付嘱焉。或疑其付法太滥。而不知师于此又有深心也。盖佛法下衰。狂禅满地。倘一味峻拒。彼必折而趋邪。师以传法为卫法之苦心。甚不得已者也。师之名。上自朝廷。下及委巷。近而中夏。远而外国。罔不闻知。总制李公奠安全蜀。数遣使迎师。皆力辞。甲辰秋。再使敦请。师不得已。飞锡临渝。盘桓九旬。相得甚欢。李公享师以牢醴。师阁箸曰。山野昔遇恶魔而开斋。今逢善友而止晕。从兹不御酒肉矣。遂辞而归。丙午正月廿一日。寿臻古稀。道俗集庆者。万有余指。至三月初十日。师示微恙。预申没后之约。不用茶毗内棺外椁。便服入殓。窆如俗人礼。是月十六日亥时。盥漱搭衣。以手指烛。端坐而化。寿七十。坐腊五十九。坐道场语录一十二卷。入嘉禾紫柏院。流通海内焉。时有得法弟子丈雪醉公。将塔师全身于梁之艮龙山麓。影堂设于成都之昭觉。走书请铭于不佞。道开矍然曰。予何言。师之道德在天下。天下之人能言之也。操履在丛林。丛林之人能言之也。必欲予言。亦言其甚不得已之苦心耳。夫甚不得已之苦心。是马祖之所难也。马祖之所难。而师易之。虽谓师为什邡之跨灶可也。爰系之铭。铭曰。

　坤维禅宿　　肇自马祖　　临济沩仰　　两灯并谱
　济下儿孙　　杨岐独盛　　传至天童　　枝端派正
　万峰崛起　　忠定后裔　　矫矫人豪　　堂堂法器
　十九辞家　　廿七圆戒　　不屑蹄涔　　直操溟澥
　金粟老子　　眼明手毒　　一瓢恶水　　洗肠换骨
　再振滹沱　　旁起四宗　　花开槜李　　果熟蚕丛
　九坐道场　　单提心印　　魔与魔民　　一战而胜
　烹佛锻祖　　补天立极　　师于祖庭　　实有勋惠
