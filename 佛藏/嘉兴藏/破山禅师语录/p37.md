<!-- { "loadSidebar": true } -->
　　松谷禅人乃忠南聚云吹万徒也。持聚云小参纸一幅。中有数言谓。从上古人。单教明心见性。便是的当。次叱五家宗旨。污却古人面目。为自屎不觉臭。又叱今时授受有据。明眼行道者妄行棒喝等事。病僧披览过。不觉痛泪如雨。孰料老胡绝望之日近矣。呜呼。此害不细。不得不饶舌以救将来。盖法本无弊。羊鹿牛之器不一也。渠谓明心见性为当。试问心是何形。性是何物。若以心性是无。则不应言饭是米做。心性是有。则法法头头。不外于是。信夫饭出于米。米岂外饭乎。法出于心。心岂外法乎。如是则知米饭心法一也。达一而不外五家者。明矣。而又谓行棒行喝以至五位君臣者。尽是窠臼。是分别。是取舍。敢保渠未梦见也。若梦见。必不谓棒者拄杖子也。如是古人不应曰。先照后用。先用后照。照用同时。照用不同时。又云。唤作拄杖子则触。不唤作拄杖子则背。又云。你有拄杖子。与你拄杖子。你无拄杖子。夺你拄杖子。又僧参一老宿。入门便棒。进云。打岂慈悲耶。忿然欲去。老宿云。你作打会耶。其僧乃悟。上古目为道具。在人持捉。非止一端。有持木叉者。有持竹篦者。有持弓箭者。有持刀剑者。难道尽是六祖击碓头三下始当。时击碓头三下。乃杖。非弓箭刀剑之种种。渠谓是窠臼。是分别。是取舍。则古人大机大用。脱罗笼。出窠臼。虎骤龙骧。星驰电激。转天关。回地轴。负冲天意。气用格外。提持悉成剩语也。又谓拂者。先儒谈经麈尾也。如是则百丈再参马祖。祖不应。举起拂子。丈云。即此用。离此用。祖挂拂旧处。祖又问丈曰。子已后将何为人。丈取拂子举起。祖曰。即此用。离此用。丈挂拂子。祖便喝。丈大悟。儒之所用麈尾。意有辩别。然麈鹿在群鹿中居尊。以尾东拂则群鹿随之于东。以尾西拂则群鹿随之于西。故儒者用表指挥群徒。亦犹是也。然而儒家用。祖家用。尚隔天渊。宁溷同一意也耶。又谓喝者。咄咄声也。如是古人不应有言。我有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。又云。一喝分宾主。又云。一喝分五教。难道也是马祖一喝始当。时百丈被喝。耳聋三日。其余一喝。分宾主五教宝剑狮子探竿者。何耶。又谓圆相者。马鸣所现日轮也。如是古人不应变为九十七种。目为圆相暗机。义海字海。意语默论。种种不一者。难道也是马祖送道钦书始当。时只有马鸣所现日轮。何得又有各样差别者。何耶。如渠实未梦见。自是弄精魂汉。何冤先代为窠臼。为分别。为取舍。悲夫。先代立意。各从悟证处。百计千方。直指迷流。圆契此事。不可执一而无余。执余而无一。所谓一有多种。二无两般者是也。渠意以一而不余。余则为窠臼。为分别。为取舍。正是一眼之龟。值浮木孔。千圣尚诃。安用病僧今日如是口业耶。只因渠是狮子身中虫。反吃狮子身中肉。恐将来者去圣时遥。中渠毒药。而上辜先圣。下负己灵。切以是而告诸云。

　　佛事

　　为乘空禅人下火

　　师以火炬打圆相云。乘空上座会么。此是一把无明火。光前绝后赤裸裸。放出些来满太虚。教伊蓦地难推躲。撺下火炬云。咦。

　　为受庵禅人下火

　　师以火炬指面云。者汉恁么自在。向今世门头。洞明劫外。虽有声色睹闻。更无一点留碍。只饶撩起便行。犹欠官钱私债。未审众中可有人替彼了得者么。顾视左右云。如无。待山僧替彼降下丙丁童子。与伊了却。撺下火炬云。烈焰光中休眨眼。寒冰冷地莫存身。

　　为味玄禅人下火

　　师以火炬打圆相云。味上座会么。于此会得。便见来无影去无踪。来时清风送明月。去时明月送清风。撺下火炬云。从兹赤骨冰心去。自在灵光独湛然。

　　为念修禅人下火

　　师以火炬举起。喝一喝云。看看。撺下火炬。鼓掌。呵呵大笑云。只是无人着眼。

　　为恒超禅人下火

　　师举起火炬云。恒超恒超。自秉吹毛。佛来不让。祖来不侥。今日落在山僧手里。与伊一把无明火。管教骨烂皮焦。撺下火炬云。脱体顿超尘象外。灵光一点步青霄。咄。

　　为半偈禅人下火

　　师举起火炬。喝一喝云。向道无眼耳鼻舌身意。无色声香味触法。正当此际。净裸裸。绝承当。赤洒洒。无回互。是我半偈禅人亲证亲得底时节。大众且道他证得个甚么。以火炬撺下云。要识真金火里看。

　　为本无圊头下火

　　师举起火炬云。雨洒洒。风飘飘。涅槃山上寂寥寥。分付空中主火者。放松一着焰头高。撺下火炬云。急着眼觑。莫要燎却眉毛。

　　为敏言禅人下火

　　师举起火炬云。性火真空。性空真火。南北西东。无可不可。烧尽髑髅人不知。无根树子华朵朵。撺下火炬云。咦。

　　为悟圆禅人下火

　　师举起火炬云。一二三四五。金木水火土。个中会得来。随处打口鼓。咄咄咄。逢人切莫莽卤。撺下火炬便行。

　　为宝莲行人下火

　　师举起火炬云。细雨纷纷落翠微。涅槃山上冷凄凄。炉煨品字松根火。烧出摩天铁鹞飞。以火炬绕一匝云。大众还见么。九霄云外。卓卓巍巍。撺下火炬云。咦。

　　为无我库头下火

　　师举起火炬云。观汝风尘却有身。契之法性本无我。也曾几跳金刚圈。今日当炉不避火。咦。光前绝后。莲开朵朵。掷火炬便行。

　　为含平禅人下火

　　师举起火炬云。含平含平。舍死趣生。撒手去处。火焰腾腾。撺下火云。大众举阿弥陀佛送伊一程。

　　为慧光行人下火

　　师举火炬云。一生破活计。苦守到今日。付与火柴头。烧干髑髅汁。撺下火云。个个圆成。人人本具。慧光慧光。何用取我求实。喝一喝。

　　为慧宗禅人下火

　　师云。生从何来。马腹驴胎。死从何去。刀山火聚。喝一喝云。却被山僧一喝。都卢冰消瓦解了也。以火炬打圆相。于中掷下云。南海岸。东塔头。千古万古孰为俦。

　　为乐安行人下火

　　乐安乐安。志已超凡。去投水火。光射溪山。以火炬打圆相云。大众见么。始信去来无挂碍。方知生死不相干。遂下火。

　　为心通碓头下火

　　曹溪赠块坠腰石。老宿记条蛀米虫。惟有心通无所得。临行端坐火莲中。虽然如是。要且行门不别。以火炬打圆相云。心通心通。还会不别处么。草鞋走破千差路。脚底终无一线通。撺下火炬。喝一喝。

　　送尼净空灵骨入塔

　　师云。皮肤脱落尽。惟有真实在。内外与中边。无障亦无碍。咄。信手安在无缝塔里。永同金刚不坏。

　　为静林禅师移骨塔

　　黄金一具骨。久蕴此山中。只为人希识。移来别过峰。如是则层层落落。卓卓巍巍。四方八面。无所觑窥。以拄杖击塔顶数下云。静林师。静林师。塞却顶门者一窍。青松翠柏日皈依。

　　为觉凡监院举龛

　　觉凡觉凡。通身破残。早知是苦。出入何难。以拄杖击龛数下云。拄杖频敲开只眼。一声佛送涅槃山。遂引至火场。举火炬云。山僧示汝烂酸梨。向道相逢不识渠。今日幡然变堆火。烧得渠侬没面皮。遂下火。

　　为皂林觉知监院下火

　　师举起火炬云。苦骨劳筋住皂林。老婆真个老婆心。火神昨夜通消息。烧破阇黎铁面门。撺下火。喝一喝。

　　为发慧优婆夷举龛

　　师以杖击龛云。者个模样。一生倔强。撞着老僧。痛与顿棒。发慧发慧。还委悉痛痒也无。不然且随老僧到火场里锻炼一上。遂引行至火场。举火炬云。发慧发慧。女身男志。持戒参禅。正因修习。不用棺材。惟需火炬。性命今日落在山僧手里。要来便来。要去便去。以火炬打圆相。召大众云。个个翻转面皮看。发慧顿入火光三昧。遂火。

　　为月井禅人举龛

　　师云。一气不来。东倒西歪。大众齐举一声佛号。直送百宝莲胎。遂导至火场。举起火炬云。隔墙见角。已知是牛。隔山见烟。已知是火。性火真空。性空真火。蓦劄相逢。无处容躲。咄。老僧无别相为。助汝者一把火。遂下火。

　　为行首行人下火

　　师举火炬云。行首行首。出家未久。妄念忽生。东奔西走。老僧助汝一把火。烧得汝气冲牛斗。喝一喝。

　　为无隐侍者下火

　　师云。无隐老侍者。终身尚不舍。欲吾火柴头。烧破髑髅也。以火炬打圆相云。飒飒真风满地生。纷纷舍利如雨泻。

　　为林庵禅人下火

　　林庵林庵。苦志住山。掘折锄柄。觅吾指南。咦。老僧助汝一把无明火。烧得汝头上漫漫。脚下漫漫。

　　为廓虚禅人下火

　　师云。廓虚廓虚。出没无拘。撒手便去。火光自如。咦。大众同念弥陀经一卷。助伊东擂西驰。

　　为可可禅人下火

　　师以火炬打圆相云。可可印六。印六可可。富顺开华。梁山结果。返覆追寻。无可不可。咦。老僧助汝一把火。烧得汝光烁烁。净裸裸。

　　为空如知事下火

　　师以火炬打圆相云。空如空如。会么。生年六十五。僧腊十有六。功行圆满时。震威咄一咄。今日落在老僧手里。与汝据款结案。乘愿往生。安养国土。遂撺下火便行。

　　破山明和尚行状

　　住郢州当阳玉泉嗣法门人印正撰述

