<!-- { "loadSidebar": true } -->
　　菩萨问诸天子。以何形貌。降神母胎。或言。儒童形。或言。日月王形。或言。白象形。所以者何。世有三兽。一兔。二马。三象。兔之渡水。趣自渡耳。马虽差猛犹故不知水之浅深。白象之渡。尽其源底。声闻缘觉。其犹兔马。虽度生死不达法本。菩萨大乘。譬如白象。解畅三界十二缘起。了之本无。一切莫不蒙济。春末夏初不寒不暑。适在时宜。菩萨以四月八日。化乘白象。冠日之精。因母昼寝。以示其梦。从右胁入。夫人梦寤。自知身重。天献饮食。自然而至。不复乐于人间之味。菩萨在胎。母无妨碍。晨朝为色界天说法。日中为欲界天说法。晡时为诸鬼神说法。于夜三时。亦复如是。成熟利益无量众生。于是兜率天众念言。菩萨已托净饭王宫。我等亦当下生人间。菩萨成佛。我得闻法。即便托于诸国王臣。或婆罗门长者居士等家。凡九十九亿。菩萨住胎十月满足。四月八日。夫人将诸彩女。游蓝毗尼园。攀无忧树。于时树下。忽出莲华。大如车轮。菩萨化从夫人右胁而生。堕彼华上。自行七步。举其右手。作师子吼。天上天下。唯我独尊。时四天王。即以天缯接太子身。置宝机上。帝释执盖。梵王持拂。左右侍立。九龙空中吐清净水。一温一凉。灌太子身。三十二相。八十种好。放大光明。普照三千大千世界。天龙八部满虚空中。作天伎乐。雨妙香花。璎珞天衣。不可称数。所感瑞应(三十有四繁不能录)群生普利。地狱停酸。同日八大国王。皆生太子。诸释种姓。生五百男。国中居士长者。亦悉生男。及八万四千厩马生驹。宫中五百伏藏发现。又诸大商采宝俱还。即名太子为悉达多(汉言顿吉)。适生七日。其母摩耶夫人命终。以怀天师功福大故。上生忉利。封受自然。太子自知福德威重。无有女人堪受礼者。故因将终。托之而生。尔时姨母摩诃波阇波提。乳养太子。如母无异。召诸婆罗门。占太子相。叹未曾有。若当出家。成一切智。若在家者为转轮王。王闻此语。心大欢喜。婆罗门又白王言。有一梵仙。名阿私陀。具足五通。在于香山。彼之善相。可决王疑。王才作念。彼便遥知。腾虚而来。既见太子。忽然悲泣。王大忧怖。问仙人言。子何不祥。仙人答曰。太子具足三十二相。在家为转轮王。出家成等正觉。转大法轮。我今年已百二十岁。不久命终。不闻说法。故自悲耳。太子渐长。因王严驾。抱谒于大自在天庙。时诸神象。悉能起拜太子之足。父王惊叹。我子于天神中最尊最胜。宜字天中天。年及七岁。当修学时。遍访国中。聪明婆罗门。名曰选友。为太子师。太子问曰。以何书典而相教乎。其师答曰。梵佉留书。太子曰。其异书者。六十有四。今师何言止有二种。师问。何名。答曰。梵书(婆罗门书)。佉留书(驴唇仙书)。龙鬼书。犍沓和书(香神书)。阿须伦书(阿修罗书。多不尽录。略举四五)。书缺二字。太子问师。师不能答。反而问之。此阿字者。不可坏义。亦是无二正真道义。尔时选友。深生惭愧。而白王言。太子乃天人师。我安可教耶。凡诸伎艺。典籍算射。天文地理。太子悉皆自然知之。年既长成。王敕太子。与难阤调达。五百童子。又复击鼓。唱令万姓有勇力者。定日集於戏场捔射。至期调达领众。先出。有象当门以手擗倒。次是难阤见象碍路。即以足指挑着路傍。太子念言。今正现力之时。即便执象掷于空中。还以手接。不令伤损。众咸叹服。既至园已。摽鼓射之。调达竖四十里鼓。不能得过。难阤竖六十里鼓亦莫越。尔。太子竖百里鼓弓力乏折。乃取祖王镇库之弓。古今无能张者。太子既挽声震于城。箭中鼓已。没入于地。泉水涌出。复透铁围之山。大千刹土。六反震动。大众悚然。怪未曾有。太子年及十七。王为娉妃。耶输阤罗。端正第一。礼义备举。即是宿命卖花女也。太子虽纳殊无俗意。久而不接。于静夜中。但修禅观。

　　出家品

　四门游观忽警悟　　中夜逾城骤出家

　　太子在宫日久前白王言。欲出游观。王敕整治衢道。皆令清净。并诸官属。导从太子。出城东门。观者如云。时净居天。化作老人。头白背伛拄杖羸步。太子问从者言。此何人也。答曰。老人。又问。何谓老人。答曰。昔乃儿童。次第迁变形枯色衰。余命无几。故谓为老。太子又问。唯此一老。一切皆然。从者答言。人人悉尔。太子闻已。生大苦恼。我虽富贵。岂免此耶。还宫不乐。王亦忧恼。复游南门。王敕严洁衢陌。百官拥从。时净居天复化病人。肉消骨露。喘息呻吟。不能自持。两人扶腋在于路傍。太子乃问。此何人也。从者答曰。此病人乎。又问。何谓为病。答曰。病者百节疼痛。气力虚微。复问。此人独尔。余皆然耶。答曰。贵贱悉尔。太子叹曰。云何世人耽乐不畏。还宫忧恼。王闻转愁。问群臣言。太子初出东门。逢见老人不乐。今出南门。再敕卿等净治道路。云何病人。又令见之。群臣奏对。奉王严命。无不检察。不知病人所从来处。非臣之罪。王闻婆罗门子优阤夷。极有智辩。召而语曰。太子不乐在世。恐其出家。汝可为友。善而诱之。太子复求出游。王不忍拒。敕严道路。乃至园林。香华幡盖。数倍于前。若有不祥。远驱逐之。尔时太子。与优阤夷百僚万众。出城西门。净居天子念言。先现老病。举众皆见。王责从者。枉及无辜。今化死人。眷属围绕号哭送之。唯令太子。与优阤夷二人独见。太子问。此何人。优阤夷以王严敕。即不敢答。净居天力。使不觉言。称死人也。风刀解形。神识去矣。四体诸根无复所知。诚可哀也。太子又问优阤夷言。余人尔不。答曰。世人皆尔。无一免者。今献诚言。愿不见责。古今诸王。爱欲乐已。然后出家。太子云何永绝不顾。无有弃国而学道者。唯愿太子。受于五欲。令有子息。不绝王嗣。太子答言。诚如所说。但我不言五欲无乐。以畏老病生死之苦。故于五欲不取爱着。汝言古者诸王。先经五欲。然后出家。此诸王等。今在何许。以爱欲故。或在地狱。或在饿鬼。或在畜生。或在人天。以有如是轮转苦故。我欲离此。汝今云何令我受之。时优阤夷虽竭言辩。勉于太子。终不能回。即便还宫。弥加忧戚。王问其详。优阤夷言。出城不远。逢见死人。殊不知其自何而来。问诸吏从。皆言不见。王知天力。非臣之咎。复游北门。净居天子。化作比丘于太子前。太子问曰。汝何等人。答曰。比丘。世间无常。我修圣道。超于彼岸。作是答已。腾虚而去。太子念言。先见老病死苦。为之所恐。今遇比丘启悟我心。不胜欣悦。王闻懊恼。太子决定舍家学道。敕输阤罗。勿离太子。复增妓女。以娱乐之。复次太子。前白父王。恩爱必离。听我出家。王泣不许。太子复言。王能与此四愿。即不出家。一者不老。二者无病。三者不死。四者不别。王答。此愿世谁得之。相师奏王。太子若不出家。七日之后得轮王位。七宝自至。王生欢喜即敕群臣。日夜严备。城门开闭。闻四十里。复敕耶输阤罗。倍加防察。王告太子。国今无嗣。宜生一子。却听出家。太子即指输阤罗腹。便觉有娠。然后罗睺从天变没化生。不由父母合会而育。太子是年十九出家。时至。二月八夜。诸天下来太子之前。头面礼足白太子言。无量劫来。勤苦修行。令之成熟。出家是宜。太子答言。王敕内外官属防卫严密。欲出无从。诸天白言。我等方便。使无知者。太子即敕车匿被犍陟来。四天天王。捧马四足。并接车匿。帝释执盖。北门自开。不使有声。出城既毕。天忽不现。太子至于跋伽仙林。作师子吼。过去诸佛。为求菩提舍弃饰好。剃除须发。我今亦尔。便脱宝冠。与璎珞等。分付车匿回上父王。即以利剑自剃须发。帝释接发上天建塔。次净居天化作猎师。身披袈裟。太子以七宝衣贸之而着。车匿大哭。犍陟悲鸣。缘路而归。父王姨母。及输阤罗等。不见太子。哀号闷绝。举国悲慕。于是净饭王。即选国中豪贤。多子孙者五人。各遣一子。憍陈如等。追侍太子。太子前诣彼仙住处。见其或以草叶为衣者。或以树皮为服者。或食草木花果。或事水火日月。或倒荆棘之上。或卧水火之前。或一日一食。或二日一食。苦行如此。太子问言。欲求何果。仙人答言。为欲生天。太子又问。诸天虽乐。福尽轮回。终为苦聚。云何修诸苦因。以求苦报。皆非解脱真正之道。辞而别往。涉山逾谷。憍陈如等。相从既久。不柰其艰。言。此狂人。行不择路。奚可随之。设委而还。王灭吾家。不如止此精苦修行。太子次第前诣阿罗逻迦兰仙人所。诘其所断生老病死之法。仙人答言。众生之始。始于冥初。冥初起于我慢。我慢生于痴心。痴心生于染爱。染爱生于五微尘气。五微尘气生于五大。五大生于贪欲瞋恚。及诸烦恼。于是流转生老病死忧悲苦恼。太子复问。已知所说生死根本。复何方便而能断之。仙人答言。若欲断者。修习禅定。离欲恶不善法。有觉有观。得初禅。除觉观定。生入喜心。得第二禅。舍喜心。得正念。具根乐。得第三禅。除苦乐。得净念。入舍根。得第四禅。获无想报。离色想。入空处。灭有对想。入识处。灭无量想。识唯观识。入无所有处。离于种种相。入非想非非想处。斯处名为究竟解脱。是诸学者之彼岸也。太子思惟。其所知见非究竟处。问曰。非想非非想处。为有我也。为无我也。若言无我。不应言。非想非非想。若言有我。我为有知。我为无知。我若无知。则同木石。我若有知。则有攀缘。既有攀缘则有染着。以染着故。则非解脱。汝尽粗结。犹细结在。非度彼岸。若能除我。及以我想。一切尽舍。是则名为真解脱也。太子调伏是二仙已。求胜法故遂复前进。

　　成道品

　六载雪山修苦行　　一朝道树悟明星

