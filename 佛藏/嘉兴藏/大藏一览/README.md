<!-- { "loadSidebar": true } -->
嘉兴大藏经　大藏一览


　　重刻大藏一览序

　　佛法自汉入中土初仅四十二章魏晋及唐西使几遣东译无算由宋至元宗门之诠着与儒彦之参观日多皇明启运汇为大藏曰经曰律曰论五千余卷卷帙浩繁穷年莫竟即耆宿检阅难周何况初地虽名刹尊藏不易何论僻所则一览之编陈居士实之心良勤矣夫亦举要钩玄上根循之而窥大全胜果妙因中人闻之而信心勃起也凡为卷十分八门六十品系以因缘一千一百八十一则八门次第相承而善恶独多无非以果报提醒众生之愚浊品始于先王终于流通则又以宣扬敷布使人共得睹闻受持为报恩第一义盖有世界必有众生有众生乃成世界而有众生又因坏世界何也众生性皆是佛性众生性不昧即能见佛故知山河大地皆心所造天人流转终归有漏而必求所以安身立命之处众生性昧即不见佛上智以毕世为完修以不朽为后世名毕竟从名心起念于真性何涉济恶不才者遂以恣睢为适性祸淫为不必然逞欲任情苟逃于目前之罪谴谓凶暴为得计当世之非笑万年之骂詈俱不复顾执此惑见一夫自用万夫受其惨毒矣不有佛法以报应之祸福千劫万劫不得消磨者唤回醉梦何所底止哉兹编一千余则因缘独于此表扬不已意在斯乎意在斯乎世人高明者少而卑暗者多慈祥者固不乏人而残忍者尤众欲引之于性命必先引之于趋向欲引之于向善而去恶必先引之于惧祸而求福因果不爽于穷劫现在可知忏悔可消于无始当下何难兹编流通世间俾管窥之下士寡陋之村巷凶顽之结习皆得领其梗概沃其清冷作大欢喜开大方便所诱化林林总总者岂鲜浅哉广辩姚居士余外家尊行也少负才名晚耽禅悦好行其德于所不知尤加意檀施留心贝叶与其子茂才君复等共尊三宝三塔大士殿倡众鸠工重刻楞伽楞严诸经而于兹编念旧刻之漫漶特捐赀剞劂亲自校订自抒妙解作跋而令不佞为之序余愧无乐天子瞻之见地聊即一览之条贯论次若此惟大善知识开其固陋云。

　　万历甲寅孟冬翰林院侍读学士秀水陈懿典书于学圃轩

　　大藏一览目录第一卷先王品因地品示生品出家品成道品度生品入灭品常住品原道品教兴品优劣品究竟品释疑品证验品托胎品五蕴品烦恼品第二卷三归品十善品布施品第三卷持戒品忍辱品精进品禅定品般若品第四卷方便品造像品事亲品杂缘品十恶品第五卷忏悔品临终品报应品第六卷贤劫品诸天品四洲品有情品地狱品三灾品劫量品大千品第七卷四众品入道品声闻品缘觉品菩萨品等觉品第八卷法身品相好品神足品十号品第九卷教相品持诵品唐梵品第十卷宗眼品正传品傍出品分派品散圣品流通品

　　大藏一览目录(毕)

　　大藏一览第一卷

　　宁德优婆塞陈　实谨编

　　秀水居士姚舜渔重缉

　　第一门

　首标大觉先容　　俯为众生作则

　　先王品

　混沌天地以开端　　乃祖始王之统御

　　释迦谱云。劫初天地。大水弥满。风吹渐减。次第结沫。化为天宫。乃至山岳。平陆成洲。深堰成海。从上至下。依旧建立。光音天人乃飞下来。各有身光。飞行自在。地味香甘。因食彼故。体重光灭。复飞不起。日月始生。乃分昼夜。因贪食故。地味遂灭。复生婆罗。婆罗灭故。复生粳米。长四寸半。朝割暮生。因食米故。方分男形女相。后贪积聚割不复生(机心一动则物离其真。尝闻东莱力租而海鱼不出。合浦贪珠而玑蚌远移。以近代方古。粳米不生未足为异)后相侵盗。无能决者。议立一智者三摩多。为平等王。赏善罚恶。众共给之。(彩字函第一卷)。○(混沌详见三灾劫量二品)。

　　起世因本经云。是平等王。子孙相承。三十三世善思王。后乃证转轮圣王之位。王四天下。直至师子颊王。凡一百卅一万五十六王。师子颊生四子。一名净饭。二名白饭。三名斛饭。四名甘露饭。净饭王生二子。一名悉达多。一名难阤。白饭二子。一名帝沙。一名难提迦。斛饭二子。一名阿尼娄驮。一名跋提梨迦。甘露饭二子。一名阿难阤。一名提婆达多。且悉达多(世尊小名)一子。名罗睺罗。(映字函第十卷)。

　　释迦谱云。昔王逊位与弟。从学于婆罗门。姓曰瞿昙。而受之言。当解王衣。如吾所服。受瞿昙姓。谓小瞿昙。既入深山。形殊服异。无能识者。于甘蔗园以为精舍(净饭远祖。舍国修行受瞿昙姓。故曰瞿昙氏。居甘蔗园。故称甘蔗之苗裔)因贼由此。以陷其纵。盗法论之。木贯其身。立以为标。血流于地。是大瞿昙天眼见之。神足飞来。我子何罪。酷乃尔乎。取土中血。以泥团之。持还精舍。左血著于左器之中。其右亦然。大瞿昙咒愿曰。是道士。若志诚。当使血化为人。却后十月。左即成男。右即成女。于是姓瞿昙氏。

　　又懿摩王有四太子。因摈雪山。不数年间。归德如市。郁为强国。懿摩叹曰。此真释子(释义齐言能也。因能命氏)。○(彩字函第一卷)。

　　因地品

　远穷三大僧袛因　　最后一生居补处

　　毗婆沙论云。过去久远人百寿时。有佛名释迦牟尼。母名摩耶。父名净饭。子名罗怙。侍者名阿难阤。佛告侍者。吾今背疾。汝往广炽陶师之家。求胡麻油。为吾涂洗。广炽欢喜办油。自往为佛涂洗。释然除愈。软音慰谕。广炽踊跃。即发愿言。愿我未来当得作佛。名号眷属。时处弟子。如今世尊等无有异。当知彼陶师者。即我释迦。由本愿故。今名号等。如昔不异。最初逢事释迦牟尼等。七万五千佛。是名初劫。阿僧企耶满。从此以后。乃至逢事然灯如来。七万七千佛。是名第二劫。阿僧企耶满。复从此后。乃至逢事胜观如来。是名第三劫。阿僧企耶满。此后复经九十一劫修妙相业。直至逢事迦叶波佛。方得圆满(心字函第七卷)。

　　过现因果经云。至普光佛(乃然灯之异名)出兴于世。尔时善慧仙人。因与五百外道论议破其异见。时五百人。求为弟子。各以银钱一枚上之。善慧闻佛出兴。令灯照王。迎请供养。击鼓唱令。国内名花。皆不得买。悉以轮王。善慧闻已。心大懊恼。欲访花所。忽遇瞿夷。持花七茎。畏王制令。藏着瓶中。善慧至诚感花。踊上。追呼就买。此女答言。当送内宫。欲以上佛。不可得也。善慧告言。五百银钱雇五茎花。瞿夷问曰。欲花何用。善慧答言。欲以献佛。瞿夷又问。献佛何为。善慧答曰。为欲成就一切种智。度脱众生。瞿夷念言。今此男子。乃尔志诚不惜钱宝。即语之曰。我今当以此花相与。愿我生生常为君妻。善慧答言。我修梵行。求无为道。不得相许生死之缘。瞿夷即言。不从我愿花不可得。善慧又曰。汝若决定不与我花。当从汝愿。我好布施。不逆人意。若使有来从我求乞头目髓脑。及与妻子。汝莫生碍坏吾施心。瞿夷答言。敬从来命。今我女弱。不能得前。并寄二花以献于佛。使我生生不失此愿。好丑不离。必置心中。令佛知之。时灯照王领诸官庶。持妙香花种种供具。出城迎佛。王臣礼敬。散献名花。花悉堕地。善慧见诸人众。供养毕已。谛观如来相好之容。欲满种智度众生。故。即散五花。皆住空中化成花台。后散二茎。亦止于空。尔时王民。龙天八部。见此奇特。叹未曾有。于是普光如来赞曰。善哉汝以是行过僧祗劫。当得成佛。号曰释迦牟尼。既授记已。佛经行处。而地浊湿。善慧即脱所著鹿皮之衣。以用布地。解发覆之。佛践而度。复记之曰。汝后得佛。当于五浊恶世。度诸天人。不以为难。必如我也。是时善慧投佛出家。白言世尊。我昨得此五种奇梦。一者梦卧大海。二者梦枕须弥。三者梦诸众生入我身内。四者梦手执日。五者梦手执月。唯愿世尊为我解说。普光答言。梦卧海者。汝在生死大海之中。梦枕须弥者。出于生死。梦诸众生入身内者。为彼作归依处。梦执日者。智光普照。梦执月者。清凉度生令离热恼。此梦因缘。是汝将来成佛之相。善慧闻已。不胜踊跃。后至普光如来入灭。善慧比丘护持正法。满二万岁度生莫计。命终上生。为四天王。化诸天众。尽彼天寿。下生人间。为转轮王。王四天下。七宝具足。一金轮宝。二白象宝。三绀马宝。四神珠宝。五玉女宝。六主藏臣宝。七主兵臣宝。千子具足。皆悉勇健。能伏怨敌。十善化民。于此寿终。上生忉利。为彼天主。寿终。下生复为轮王。又升梵天。上作天帝。下为圣主。各三十六反。终而复始。其间或为仙人。或为外道六师。或为婆罗门。或为小王。如是变现。不可称数。(辞字函)。

　　释迦谱云。善慧菩萨。功行满足。位登十地。生兜率天。一生补处。名圣善白。为诸天师。随应说法。期运将至。当下作佛。现五种瑞。一者放大光明。普照三千大千世界。二者大地十八相动。三者魔宫隐蔽。四者日月无光。五者八部悉皆震动。告诸天子。当知我于无量劫来。唯此一生。正是度脱众生之时。我当应下生阎浮提。其诸天子。咸共议言。当使菩萨现生何种。或有说言。维提种摩竭国。其母虽正。其父不真。拘萨大国。父母宗族。皆不真正。和沙国土。受他节度。维耶离国。喜诤不和。鏺树国风举动虚妄。余国边地佛之至尊。皆不应生。唯有维罗卫国。乃三千大千世界之中。人民滋茂。植种德本。其净饭王。种族第一。性行仁贤。夫人贞良。犹天玉女。护身口意。前五百世。为菩萨母。应可降神。受彼胞胎。

　　示生品

　爰从兜率降来仪　　庆诞毗岚示色相

