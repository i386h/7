<!-- { "loadSidebar": true } -->
　　又云。究之于心。尘劳为菩提之妙用。失之于旨。常乐作生灭之苦轮。故知染净非他。得丧在我。似手反覆。如人醉醒。何者。反亦是手。覆亦是手。要且反时非覆时。覆时非反时。然俱不离手。醉亦是人。醒亦是人。要且醉时非醒时。醒时非醉时。然不离醉有醒。亦不即醉是醒。如迷亦是心。悟亦是心。要且迷时非悟时。悟时非迷时。然迷悟非别。即时节有异。唯在般若转变临时。一体匪移。千差自别。迷之枉遭沉没。念念成凡。悟之本自圆明。心心证圣。(肥字函第五卷)。

　先修后悟功生灭　　已悟方修用不虚

　　又云。学人问本净和尚云。师还修行也无。对云。我修行与汝别。汝先修而后悟。我先悟而后修。是以若先修而后悟。斯则有功之功。功归生灭。若先悟而后修。此乃无功之功。功不虚弃。若具智眼之人。岂得妄生叨滥。况似明目之者。终不堕于沟坑。古人云。一生可办。岂虚言哉。(侈字函第三卷)。

　　持诵品

　为何言教戒休看　　秪恐牛皮遭觑破

　　宗镜。问。若欲明宗。只合纯提祖意。何用兼引诸佛菩萨言教。以为指南。故宗门中云。借虾为眼。无自己分。只成文字。圣人。不入祖位。答。从上非是一向不许看教。恐虑不详佛语。随文生解。失于佛意。以护初心。或若因诠得旨。不作心境对治。直了佛心。又有何过。只如药山和尚。一生看涅槃经。手不释卷。时有学人问。和尚寻常不许学人看教。和尚为什么自看。师云。只为遮眼。问。学人还看得不。师云。汝若看。牛皮也须穿。且如西天第一祖师。是释迦牟尼佛。首传摩诃迦叶为初祖。次第相传迄至此土六祖。皆是佛弟子。今引本师之语训示弟子。令因言荐道。见法知宗。不外驰求。亲明佛意。得旨即入祖位。谁论顿渐之门。见性现证圆通。岂标前后之位。若如是者。何有相违。且如西天二十八祖。此土六祖。乃至马大师。忠国师等。并博通经论。圆悟自心。所有示徒。皆引诚证。终不出自胸臆。妄有指陈。是以绵历岁华。真风不坠。以圣言为定量。邪伪难移。用至教为指南。依凭有据。故圭峰云。诸宗始祖。即是释迦。经是佛语。禅是佛意。诸佛心口。必不相违。达磨过来。以楞伽经印众生心。楞伽云。佛语心为宗。无门为法门。心为宗者。即心即佛。无门为法门者。达本性空。性无有相。亦无有门。时有禅客问曰。阿那个是佛心。师曰。墙壁瓦砾。无情之物。并是佛心。禅客曰。与经大相违也。经云。离墙壁瓦砾无情之物。名为佛性。今云一切无情之物。皆是佛心。未审心之与性。为别不别。师曰。迷人即别。悟人不别。禅客曰。又与经相违也。经云。善男子。心非佛性。佛性是常。心是无常。今云不别。未审此意如何。师曰。汝自依语不依。义。譬如寒月结水为冰。及至暖时。释冰成水。众生迷时。结性成心。悟时释心成性。汝定执无情之物非心者。经不应言三界唯心。故华严经云。应观法界性。一切唯心造。今且问汝。无情之物。为在三界内。为在三界外。为复是心。不是心。若非心者。经不应言三界唯心。若是心者。又不应言无情无佛性。汝自违经。我不违也。

　　○若欲研究佛乘。披寻宝藏。一一须消归自己。言言使冥合真心。但莫执义上之文。随语生见。直须探诠下之旨。契会本宗。则无师之智现前。天真之道不昧。如华严经云。知一切法。即心自性。成就慧身。不由他悟。故知教有助道之力。初心安可暂忘。细详法利无边。是乃搜扬纂集。(禄字函第一卷)。

　　详夫看教。应验甚多。山笔海墨。书亦不尽。今且略引金刚华严二典数则。庶使未闻者闻。

　虚空写处堪逃雨　　屋宇俱焚不坏经

　　益州新繁县。王李村。隋时有书生荀氏。善工书而不显迹。尝于村东。空中书金刚般若经。乃曰。此经拟诸天读诵。人初不觉。后经雷雨。书经之地。殊无点湿。可有丈许。村人怪之。每雨。樵夫牧儿。皆逃其中。武德中异僧。谓乡人曰。此地空中有金刚经。诸天于上设宝盖覆之。不可轻犯。自尔周回栏楯。以防人畜履践。每至斋日。四远皆来。就设佛供。常闻天乐耳。

　　○唐吴郡陆怀素。贞观二十年失火。屋宇并灭。经函乃至标轴亦尽。唯金刚经字如故。见闻者莫不加额。其异若此。

　○无常大鬼难亲近　　○力士金刚密护持

　　唐王陀。因病断荤血。发心念金刚经。日日五遍。后染瘴疾。见群鬼来。陀即急念。鬼闻皆退。遥曰。王令追汝。且止念经。陀即为歇。鬼得向前。陀乃昏迷欲绝。又见一鬼来报。念经人。王令权放。既醒。日夜持诵不息。乃闻空中曰。汝以持经功德。寿九十矣。竟如其言。

　　○梁钟山开善寺沙门智藏。有野姥工相人。为记吉凶。百不失一。谓藏曰。命可三十一矣。时年二十有九。闻斯促报。竭诚修行。探得金刚般若。毕生受持。至所厄暮年。香汤沐浴。净室诵经。以待死至。空中告曰。汝往年三十一者。是报至之期。由般若力。得延倍寿。藏后出山遇前相者。乃大惊曰。沙门诚不可相。后寿六十有五。于是江左道俗。普诵此经。

　　○唐魏恂。为监门卫大将军。精持金刚。时京师有蔡策者。暴亡复苏。云。初至冥司。怪以追人不得。将挞其使者。使云。将军魏恂。持金刚经。善神拥护。追之不得。即别遣使再追。须臾还报并同。冥官曰。且罢追。恂闻尤加精进。

　非特救夫淹巨浪　　也能援子脱深蕃

　　宋衎江淮人。为盐铁院书手。月雇两千。适有押纲者。且不识字。请衎同去。通管簿书。月给八千。衎谓妻曰。我数月不得八千。苟一月而致。极为利也。妻杨氏甚贤。劝不令往。曰。舟路险恶。身或惊危。利亦何救。衎不纳而去。殆至其所。果遇暴风。群船尽没。唯衎入水。扪得粟稿一束。泛之达岸。抱稿谢曰。吾之微命。尔所赐也。存殁不舍。负带而归。行数里宿一孤姥鬻茶之店。明旦解稿略晒。于中得一竹筒。开之金刚经也。姥曰。汝妻自汝来后。诚写是经。蓬头礼念。故能救汝。衎感泣达家。见妻愧谢。惊问何知。详告始末。杨氏怪之。衎曰。经为何记。曰。写时执笔者。误罗汉数字。请禅和尚添入。以老目昏。点划过浓。此十来日。失不知所。开验如说。衎呜咽拜妻。转加精勤礼诵。遂遣人致谢河滨之母。询问此处。何尝有人与店。乃神化也。数岁相国郑公絪。为东都留守。召衎并妻。问于始末。与其男武职事。月给五千。因求其经。至今为郑氏所尊奉敬。

　　○唐永泰初。丰州烽子。因陷西蕃。自此有功转近牙帐。赞普子。爱其了事。遂令执纛。因与酪肉。悲泣不食。赞普问之。云。有老母。频夜梦见。赞普颇仁。闻之怅然。召帐中语曰。蕃法严。无放还例。我与汝马力者二匹。于某道纵汝归。无言我也。烽子得马。极骋俱乏死。遂昼潜夜走。为刺伤足。倒于碛中。忽风吹物。窣窣过其前。辄收裹足。觉不复痛。试走如故。到家见母尚存。悲且喜曰。自汝一失我。唯念金刚经以祈相见。今果其誓。因以取经。见断数幅。不晓其由。子言。碛中伤足。母令解看。厥疮已愈。所裹疮纸。正母所失之经。殊圣乃尔。

　灭于佛法愆深重　　存乎功德福非轻

　　隋开皇中。太府寺丞赵文昌。死而复活云。有人引至阎罗王所。王问。一生以来作何福业。答云。家贫无力可营功德。唯持金刚般若。王闻合掌赞言。善哉。功德甚大。即放还生。使人引至南门首。见周武帝。在门侧房中。三重钳锁。唤昌云。卿既还家。为吾向隋皇帝说。吾诸罪并欲辩了。唯灭佛法罪重。未可得竟。为营功德得出地狱。及出门外。见大粪坑。有人头发上出。问引人云。此是秦将白起。罪犹未了。昌归得活。遂奏其事。敕天下为周武帝转金刚经。设大供。仍入隋史。

　　○唐开元中。敕天下佛堂。小者除拆。功德移入大寺。不信之徒。望风除毁。有豫州新息令李虚。贪酒好杀。行事违戾。当时非惜佛屋。偶以醉中限严而怒。故令界内存之。虽存亦不为意。岁余病死复生云。阎王未坐。先见阶前判官。乃新息吏也。吏曰。长官平生。唯以杀害为心。不知罪福。今当受报。将如之何。虚大惧请救之。吏曰。去岁拆佛堂。长官界内独存。此功弥天。少顷引虚见王。王索李明府善恶簿。读曰。虚曾杀羊割肉。王曰。何割他肉。虚答。有敕拆佛堂。毁佛像。独虚界内存之。可折罪不。王曰。是不。吏覆福簿在天堂。检至读之。果有合折一生中罪延年三十。仍生善道。言毕罪簿出火烧之殆尽。令人送还。遂苏(以上九则金刚感应传)。

　既诵华严凡冠圣　　因遗盥掌蚁生天

　　永徽年中。太白山有两僧。名道祥。慧悟。祥持涅槃。悟授华严。忽有居士作礼。请一僧斋。僧云。二人。不知请谁。居士云。请华严师。悟乃赴请。于是居士置悟于衣上坐。令其冥目。只闻耳飕飕风声。少顷放地。开目不知到处。唯见屋宇严丽。延悟入堂。礼佛才毕。忽五百僧。翔空而至。悟遂下坐。居士语曰。此日斋意在师一人。虽五百罗汉。临时请耳。师持华严。是佛境界。何得于小圣下坐。引悟坐于圣众之上。斋罢。居士令一童子送还。童子请悟开口。飞入口中。悟即腾身空中。谓祥曰。神仙请斋。遂获神通。今欲暂之金阙。升空而去。

　　○昔有三藏梵僧至京。时藏公犹为童子。顶礼三藏。请受菩萨戒。众谓三藏曰。此童子诵得华严。兼解其义。三藏惊叹曰。华严一乘。是诸秘藏。尚难遭逢。况通其义。若有人诵得净行一品。已得菩萨净戒俱足。不复更受。西域传记。有人转华严经。以洗手水滴一蚁子。命终生天。而况人能受持通义。此子后必广大。饶益众生。

　○积功可救眉须厄　　○一偈能停地狱酸

　　天授二年。曾州牧宰。迎请藏公讲释华严。因论邪正。时有小道士在侧。归观云。讲师诽毁道尊。观主甚怒。领众来至讲所。面兴愠色。口发恶言。谓藏公曰。但自讲经。何故论道门事。藏曰。贫道自讲华严。无他论毁。观主问曰。一切诸法。悉皆平等耶。藏曰。诸法亦平等。亦不平等。观主又问。何法平等。何法不平等。答曰。一切法。不出二种。一者真谛。二者俗谛。若约真谛。无此无彼。无自无他。非净非秽。一切皆离。故平等也。若约俗谛。有善有恶。有尊有卑。有邪有正。岂得平等。道士词穷无对。犹瞋不解。于如来所。生毒害言。归去经宿。明朝洗面。眉发俱落。通身疮疱。方生悔心。归敬三宝。求哀藏公。誓愿受持华严经一百遍。犹有十遍未毕。忽感眉发重生。身疮顿愈。

