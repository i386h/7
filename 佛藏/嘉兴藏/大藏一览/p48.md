<!-- { "loadSidebar": true } -->
　　○又问。云何八智。谓法智。比智。他心智。等智。苦智。集智。灭智。道智。复次法智猛利。不多用功。能断不善无记烦恼。譬如利刀能断于铁。何况草木。彼亦如是。比智非利。多用功力。乃能断无记烦恼。何能断不善烦恼。譬如钝刀。虽多用功。能断草木。何能断铁耶。(隐字函第十卷)。

　　大婆沙。问云。何为智。答。五识相应慧有三种。一善。二染。三无覆无记。善者谓惟生得善。染污者谓惟修所断。贪瞋痴相应。无覆无记者。谓异熟生。意识相应。善有二种。一有漏。二无漏。有漏有三种。一加行得。二离染得。三生得。加行得者。谓闻思修。闻所成慧。谓于文义。如理决择。思所成慧。谓不净观。持息念及念住等。修所成慧。谓暖顶忍。世第一法。现观边世俗智(以世俗智为自性故)。无量解脱胜处等。离染得者。谓净虑无量无色解脱胜处等。生得者。谓生彼地。法尔所得善。无漏有二种。一学。二无学。学谓学八智。无学谓尽智(诸烦恼尽故名尽智)无生智(我已知苦。不应更知。乃至我已修道。不应更修。是名无生智)。○(颠字函第五卷)。

　初果七生方罗汉　　复劫八万入菩提

　　婆沙论云。须陀洹。初入圣流。故名为预流(惟受七有七生天上人中得尽苦际)。须陀含。名为一来(虽断欲界修惑六品。有余三品未断。尚更一度来生欲界中)。阿那含。名为不还(虽断欲界九品惑尽。从此上生色界更不还来。受生欲界)。阿罗汉(有四义。一者应供。二者杀贼。三者远恶。四者不生。谓三界惑尽更不生也)。○(正文箴函六卷注文弁函三卷)。

　　毗昙心论。二乘圣人所断烦恼。分别九种。下品三种。下下。下中。下上。中品三种。中下。中中。中上。上品三种。上下。上中。上上。(都字函第三卷)。

　　涅槃经云。须陀洹果。经八万劫。得阿耨菩提心。须陀含果。经六万劫。阿那含果。经四万劫。阿罗汉果经二万劫。辟支佛道。经十千劫。得阿耨菩提心。(体字函第二卷)。

　良为众生根器异　　所以如来广略谈

　　毗婆沙论中问。如阿毗昙说。断八十八使名须陀洹。以何等故说。若断三结。名须陀洹。答曰。为受化者。智有深浅。说对治法。譬如医师观病投药。亦不少投。其病不愈。若多投者。唐捐其功。佛亦如是。为利根者。说断三结。为钝根者。说断八十八使。名须陀洹。如跋耆子。于佛法中出家。制二百五十戒。生忧虑心。而白佛言。我今不堪守护诸戒。佛言。汝能善学三戒耶。谓戒心慧。彼人欢喜。答言。我能学此三戒。次第能学一切诸戒。若如来说断见道。所断八十八使。名须陀洹。则受化者。心生忧虑。何能拔此八十八烦恼之树。度八十八烦恼大河。竭八十八烦恼大海。摧八十八烦恼之山。修此八十八对治之道。若说断三结。名须陀洹。此受化者。喜以为易。若断三结则断见道一切诸使。所以者何。此三结。谓身见。戒取。疑。身见是六十二见诸烦恼之根本。戒取。是种种邪苦之行。疑(是犹豫不)了。(箴字函第六卷)。

　○四静虑并四无量　　○八解脱并八胜处

　　大乘相论下云。四静虑者。离生喜乐。名初静虑。定生喜乐。名第二静虑。离喜妙乐。名第三静虑。舍念清净。名第四静虑。如是等四。皆寂止相。欲界等贪心不流动。是名静虑。(孰字函)。

　　禅法要解经云。佛法微妙。未得修定智慧。云何筹量诸法实相。是以离欲恶不善法。除舍五盖。集诸善法。深入一心。有觉有观。离生喜乐。入初禅。问曰。得初禅相云何。答曰。先以正念呵止五欲。得未到地。身心快乐。证初禅相。转复增胜。身轻心定。瞋处不瞋。喜处不喜。世间八法所不能动。至于衣服饮食等。心不贪着。但以诸善功德为贵。得初禅已进求二禅。

　　若有漏道于二禅地边。猒患觉观。如欲界五欲五盖。令心散乱。初禅觉观。恼乱定心。亦复如是。若无漏道离初禅欲。即用无漏初禅。呵责觉观。(问曰。如初禅结使亦能乱心。何故但说觉观。答曰。觉观灭结使亦灭。复次本末曾得觉观)。大喜。以大喜故。坏破定心。以破定故。应当除舍。内得清净。无觉无观。定生喜乐。入于二禅。问曰。云何是二禅相。答曰。经中说言。灭诸觉观。若善若无记。以无觉观动故内心清净。如水澄清。无有风波。星月诸像。悉皆照见。定生喜乐。妙胜初禅。初禅喜乐。从离欲生。此中喜乐。从初禅定生。如是二禅定。有烦恼覆心。所谓爱慢邪见疑等。坏破定心。当求断灭以进三禅。问曰。若尔者。佛何以说离喜行舍得入三禅。答曰。得二禅大喜。一心过差。心变着喜。生诸结使。以是喜故。为烦恼本。问曰。五欲不净。则应当舍。是喜净妙。众生所乐。云何言舍。答曰。先已曾答。生着因缘。则是罪门。喜为粗乐。今欲舍粗而求细乐。故言离喜。更入深定以求妙乐。

　　○云何第三禅乐。世间最乐。无有过者。此三禅中有其三过。一者心转细没。二者心大发动。三者心生迷闷。常应一心念此三过。若心没时。以精进智慧力。还令心起。若大发动。则应摄心。若心迷闷。应念佛法微妙。还令心喜。常当守护。治此三心。是名巧念慧行乐。入第三禅。粗者为喜根。细者为乐根。譬如极热。得清冷水。持洗手面。是名为喜。入清凉池。举身沐浴。是名受乐。既得三禅之乐。一心守护。常恐退失。则为是恼。是故乐复为患。当求离乐。譬如人求富贵之乐。求时既苦。得之无猒。则复为苦。得已守护。亦复为苦。行者患乐亦复如是。求初禅乐。以觉观恼乱。故舍。二禅大喜动。故舍。三禅知乐无常难守。故舍。以是故。当舍此乐。求于四禅安隐之地。问曰。依禅定乐。舍于欲乐。今依何等而舍禅乐。若舍禅乐得何利益。答曰。依涅槃乐。能舍禅乐。而得三利。所谓罗汉辟支佛。佛道。是故舍三禅定。行于四禅。安隐快乐。以三乘道。随意而入清净涅槃。

　　○问曰。云何第四禅相。答曰。如佛说四禅相。若断乐断苦。无忧无喜。不苦不乐。护念清净。入第四禅。以灭忧苦喜乐四事。故念清净。问曰。上三禅中。不说清净。此何独说。答曰。初禅觉观未定。二禅喜大发动。三禅乐心多乱。并皆念不清净。复次下地。虽有定心。出入息故。令心难摄。四禅念清净故无出入息。故。心则易摄。复次第四禅名为真禅。余三禅者。方便阶梯。是四禅相。譬如善御良马。随意所至。欲行四无量心四无色定等。随意皆得。欲得六通。求之亦易。(图字函)。

　　显宗论。九地。谓四净虑。未至。中间。及三无色。(摩字函第二卷)。

　　婆沙论。净虑地未至。及净虑中间。此二俱名未至地。问曰。此地何故名未至耶。答。未入根本。能现在前。断诸烦恼。故名未至。(节字函第十卷)。

　　智度论云。入初禅。是名有觉有观。初禅二禅中间。是名无觉有观。从二禅乃至非有想。非无想定。是名无觉无观。(立字函第八卷)。

　　问曰。觉观有何差别。答曰。粗心相名觉。细心相名观。初缘心中发相。名觉。后分别筹量好丑。名观。(建字函第三卷)。

　　婆沙论云。惟欲界及初净虑。未至定中。有寻有伺。净虑中间。无寻唯伺。第二净虑。乃至有顶。无寻无伺。(退字函第十卷)。

　　法蕴足论云。寻。谓寻求离欲恶不善法。伺。谓伺察离欲恶不善法。问。寻与伺。有何差别。答曰。心粗是寻。心细是伺。此复如何。如打钟时。粗声喻寻。细声喻伺。(弟字函第七卷)。

　　○(寻伺与觉观。禅定与净虑。皆名异而义同)。

　　般若经云。四无量者。依诸净虑。复能引发慈悲喜舍。四种无量。(岗字函第六卷)。

　　大集法门经上云。佛说。若有苾刍发起慈心。遍于十方一切世界。一切种类。广大行慈而无边际。名慈无量。悲喜舍三。亦复如是。(旦字函)。

　　智度论云。大慈与一切众生乐。大悲拔一切众生苦。问曰。如何是小慈小悲。答曰。四无量心中慈悲。名为小。十八不共法。次第说大慈悲。名为大。复次诸佛心中慈悲为大。余人心中为小。问曰。菩萨何言大慈大悲。答曰。菩萨大慈。于佛为小。于二乘为大。此是假名为大。复次小慈。但心念与众生乐。实无乐事。心悯其苦。(建字函第七卷)。

　　般若经云。八解脱者。谓有色观诸色。是第一解脱。内无色想观外诸色。是第二解脱。净胜解身作证。是第三解脱。超一切色想。灭有对想。不思惟种种想。入无边空处定。具足住。是第四解脱。超一切空无边处。入无边识处定。具足住。是第五解脱。超一切识无边处。入无少所有处定。具足住。是第六解脱。超一切无所有处。入非想。非非想处定。具足住。是第七解脱。超一切非想非非想处。入灭想受定。具足住。是第八解脱。(出字函第九卷)。

　　婆沙论云。解脱是何义。答曰。背弃义。问曰。若背弃是解脱义者。何处解脱。背何处心。答曰。初解脱。第二解脱。背弃色爱心。第三解脱。背弃不净心。空处解脱。背弃下地法。乃至非想。非非想处解脱。非背弃下地法。灭受想解脱。背弃一切有缘心。(慈字函第六卷)。

　　法集经云。八胜处者。有色见色。知彼色中得自在见。是名初胜处。内身有色相。见外色好丑。知彼色中得自在见。是名第二胜处。内身有色相。见外色无量若好若丑。知彼色中得自在见。是名第三胜处。内身有色相。见外色少若好若丑。知彼色中得自在见。是名第四胜处。内身有色相。见外色青。譬如优摩歌华青色青光。知彼色中得自在见。是名第五胜处。内身有色相。见外色黄。譬如伽尼歌罗华。黄色黄光。知彼色中得自在见。是名第六胜处。内身有色相。见外色赤。譬如胜头视婆华赤色赤光。知彼色中得自在见。是名第七胜处。内身有色相。见外色白。譬如优沙私多罗华。白色白光。知彼色中得自在见。是名第八胜处。(欲字函第二卷)。

　○第九次第非想定　　○灭尽及从无想修

　　般若云。九次第定。谓四静虑。四无色定。灭想受定。(出字函第九卷)。

　　宗镜。问。住灭定者。于八识中。灭何等识。答。灭六识。以第八识持身。契经说。住灭定者。身语心行。无不皆灭。而寿不灭。亦不离暖。根无变坏。识不离身。若全无识。应如瓦砾。岂得说为住灭定者。(驾字函第十卷)。

