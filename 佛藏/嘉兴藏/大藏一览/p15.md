<!-- { "loadSidebar": true } -->
　　智度论云。出世间檀清净。不杂诸垢。智慧和合。是圣人所称誉。世间檀不清净。杂诸结使。颠倒心着。是圣人所不称誉。问曰。云何名檀。答曰。布施心相应善思。是名为檀。又云。有信有福田。有财物。三事和合时。心生舍法能破悭贪。是名为檀。檀有种种利益。檀为宝藏。常随逐人。檀为破苦。能与人乐。檀为善御。开示天道。檀为善府。摄诸善人。檀为安隐。临终不怖。檀为集乐。能破苦贼。檀为大将。能伏悭敌。檀为妙果。人天所爱。檀为净道。圣贤所由。富贵安乐之林薮。得道涅槃之津梁。(德字函第一卷)。

　　又云。檀有三种。一者财施。二者法施。三者无畏施。持戒自检。不侵一切众生财物。是行财施。能种种说法。令其开悟。名为法施。众生畏死。持戒不害。名无畏施。(德字函第四卷)。

　声闻虽施终此岸　　菩萨行檀始那边

　　智度论。问曰。阿罗汉。辟支佛。亦能到彼岸。何以不名波罗蜜。答曰。罗汉辟支度彼岸。与佛度彼岸。名同而实异。彼以生死为此岸。涅槃为彼岸。而不能度檀之彼岸。所以者何。不能以一切物。一切时。一切种布施。设能布施。亦无大心。或以无记心。或有漏善心。或无漏心施。无大悲心。不能为一切众生施。菩萨施者。知布施不生不灭。无漏无为。如涅槃相。为一切众生故。是名檀波罗蜜。(德字函第二卷)。

　　法苑云。云何布施。得到彼岸。不得彼岸。答曰。如舍利弗。六十劫中。行菩萨道。欲度彼岸。时有人来。就乞其眼。舍利弗言。眼无所任。何以索之。若须我身。及财物者。当以相与。答言。不须。唯欲得眼。尔时舍利弗。出一眼与之。乞者得眼。于舍利弗前。嗅之嫌臭。唾而弃地。又以脚踏。舍利弗思惟。眼实无用。而强索之。如此人辈。不可度也。不如自调。早度生死。于菩萨道。退回小乘。是名不到彼岸。(府字函第一卷)。

　迷心利己堕声闻　　达法利他超菩萨

　　智度论云。不为众生。亦不为知诸法实相故施。但求脱生老病死。是为声闻檀。为一切众生故施。亦为知诸法实相故。是为诸佛菩萨檀。于诸功德。不能具足。但欲少许分。是为声闻檀。一切功德。欲具满足。是为诸佛菩萨檀。畏老病死故施。是为声闻檀。为助佛道。为化众生。不畏老病死。是为诸佛菩萨檀。(德字函第二卷)。

　不惟布施能生福　　元来悭吝也招殃

　　正法念处经云。不施资财。不以法施。不施无畏。常怀悭嫉。以是因缘生饿鬼中。(初字函第六卷)。

　施法虽是善因缘　　为财翻招恶果报

　　(法施分三品)。

　　诸经要集云。为财物故与人说法。不以悲心利益众生。而取财物。或用饮酒。或与女人共饮共食。如伎儿法。自卖求财。如是法施。其果甚少。生于天上。作智慧鸟。能说偈颂。是名下品法施。为名闻故。为胜余法师故。为人说法。得报亦少。生于天中。受中异报。或生人中。是名中品法施。以清净心。为欲增长众生智慧。及邪见者。令住正法。不为财利。如是法施。自利利人。无上最胜。乃至涅槃。其福不尽。是名上品法施。又云。若悭吝法。障他慧明。由是常生边地。无佛法处。此则不如卖法他人。反胜过此。(怅字函第二卷)。

　修慧无福干慧贫　　修福无慧痴福浊

　　经律异相云。迦叶佛时。兄弟二人。共为沙门。兄持戒坐禅。一心求道。而不布施。弟乃修福。而常破戒。后报生中。兄虽为人。从释迦出家。得阿罗汉。衣常不充。食常不饱。弟生象中。能却怨敌。国王所爱。金银珍宝。璎珞其身。封数百户邑。以供给之。时兄比丘值世大歉。游行七日。乞食不得。末后得少粗食。知象是前世弟。而语之曰。我昔与汝。俱有罪也。象识宿命。忧愁不食。王问。有人犯此象不。答曰。唯一沙门。来至象边便去。王觅沙门问之。对以前因。王意乃悟。(丙字函第七卷)。

　财法二施始成功　　福慧两全方作佛

　　法苑云。前五度譬同盲人。第六般若事同有目。若不得般若开道。前五便堕恶道。不成出世。若闻法施。过于财施。愚人不解。即便秘财。唯乐读经。若行此法。不如有人解心布施一钱。胜如迷心读经百千万卷。是故如来设教意存解行(解即慧行即福)。唯解无行。解即便虚。唯行无解。行即便孤。要具解行。方到彼岸。复次唯解无行。如人有目无足不。能远涉。唯行无解。如人有足无目。不能见道。是故要须解行双行。方成佛果。(经字函第十卷)。

　　大藏一览卷第二(终)
嘉兴大藏经　大藏一览


　　大藏一览第三卷

　　宁德优婆塞陈　实谨编

　　秀水居士姚舜渔重缉

　　　　第四善恶门之余

　　姚中启校

　　持戒品

　菩萨大乘三聚品　　梵网十重四八轻

　　受菩萨三聚威仪

　　第一开导

　　原夫戒者。梵语波罗提木叉。为一切之师。过去诸佛。因之成道。现在菩萨。以之度生。未来行人。由之解脱。经云。戒如平地。万善从生。戒如良医。能疗众疾。戒如明珠。能破昏暗。戒如船筏。能渡苦海。戒如璎珞。庄严法身。有罪者当忏悔。不忏者。罪益深。一失人身。万劫不复。今日虽安。明朝难保。宜持戒法。速度死生。求佛为师。殷勤三请。

　　第二请师

　　弟子(某甲)等一心奉请　释迦如来。为作和尚。我依和尚故。得受菩萨戒。慈愍故。(三请)。

　　弟子(某甲)等一心奉请　文殊师。为羯磨阿阇梨。　弥勒菩萨。为教授师。　一切如来。为作尊证。　一切菩萨摩诃萨。为同学等侣(并三请。词句同前)。

　　戒师自言。仰启十方一切佛。及诸菩萨僧。此诸佛子。求比丘。(某甲)欲从诸佛菩萨。乞受菩萨三聚戒。此诸佛子能生深信。惟愿三宝慈愍故。施与菩萨三聚戒(三说)。

　　第三归依三宝

　　弟子(某甲)等。愿从今日。尽未来际。归依佛。两足尊。归依法。离欲尊。归依僧。众中尊。(三说)。弟子(某甲)等。愿从今身。尽未来际。归依佛竟。归依法竟。归依僧竟。(三说)。从今已往。称佛为师。更不归余邪魔外道。惟愿三宝慈悲摄受。哀愍故。(三说)。

　　○第四发十大愿

　　诸佛子归三宝竟。次当发十大愿。我今问汝。如实而答(皆答言能)。

　　○佛子。汝从今已去。能常念佛。亲善知识否。

　　○佛子。汝从今已去。能舍一切恶知识否。

　　○佛子。汝从今已去。乃至失命因缘不犯戒否。

　　○佛子。汝从今已去。能读诵大乘经典。问甚深义否。

　　佛子。汝从今已去。能于无上菩提。生信心否。

　　佛子。汝从今已去。若见众生受苦恼时。能救护否。

　　佛子。汝从今已去。能随力供养三宝否。

　　佛子。汝从今已去。能孝顺父母敬事善知识否。

　　佛子。汝从今已去。能舍诸懈怠。勤求佛道否。

　　佛子。汝从今已去。于五尘上见烦恼生时。能制伏心否。

　　第五问七遮

　　上来发十大愿竟。次当问汝无七遮罪。方得受戒。七遮者。五逆重罪。我今问汝。如实而答(皆答言无)。

　　佛子。汝不出佛身血否。汝不杀父否。汝不杀母否。汝不杀和尚否。汝不杀阿阇梨否。○汝不破羯磨僧伦否。汝不杀圣人否。若也总无堪受净戒。

　　第六请十方三宝证戒

　　一心奉请十方三世尽虚空界。遍法界中。一切诸佛。十二部经真如海藏。诸大菩萨。缘觉声闻。并愿普降道场。证明受戒。一心奉请十方法界二十八天释梵王等。护法护戒。八部龙神。并愿承三宝力。普降道场。结净护戒。证明功德。一心奉请十方法界。六道四生。阎罗天子。泰山府君。天曹地府。虚空水陆。一切圣众爰并受戒弟子。累生父母。内外家先。未解脱者(添位随意)并愿承三宝力。尽至道场同沾戒善。

　　第七忏悔

　　弟子(某甲)等。志心忏悔。从无始来。至于今日。未识佛时。未闻法时。未遇僧时。未知善恶造无间罪。身三不善。杀盗邪非。口四不善。妄言绮语。恶口两舌。意三不善贪瞋邪见。杀害父母。杀阿罗汉。破和合僧。出佛身血。坏僧伽蓝。焚烧经像。毁谤正法。作一阐提。一切罪恶无量无边。今对十方佛前发露求哀。愿乞消灭。

　　第八四弘愿

　　众生无边。誓愿度。烦恼无尽。誓愿断。法门无量誓愿学。佛道无上。誓愿成(三说)。

　　第九羯磨

　　诸佛子。今当三番羯磨之时。翘心倾仰。莫余思想。一心谛听。第一羯磨时。十方法界。妙善戒法。并欲注于汝等身心。第二羯磨时。此妙戒法。遍虚空中。集于汝等佛子顶上。第三羯磨时。此妙戒法。入汝佛子身心清净。犹如琉璃。内外明洁。堪受戒法。汝诸佛子。各各合掌谛听谛听。

　　第十受戒

　　于日则有萨诃世界(云云)出家在家二众。今于我所。求受菩萨三聚净戒。三聚者。摄律仪戒。谓十波罗夷。即止恶也。摄善法戒。谓八万四千法门。即行善也。摄众生戒。谓慈悲喜舍。利乐有情。此戒乃诸佛菩萨修行之径路。过去诸佛已说。未来诸佛当说。现在诸佛今说。过去一切菩萨已受已学已解。已行已成。未来一切菩萨当受当学当解。当行当成。现在一切菩萨今受。今学今解。今行。当来成佛。

　　佛子。汝从今身。尽未来际。于其中间。不得杀生。若有犯。非菩萨行。不得犯。能持否(自此已下皆答言能)。

　　佛子汝从今身。尽未来际。不得偷盗○邪淫○妄语○沽酒○说在家出家菩萨罪过○自赞毁他○悭贪○瞋恚○诽谤三宝(皆如上说)。

　　第十一赞戒

　　且菩萨戒者。坐受立破。得无量福。设有毁犯堕六趣中。为六趣王。受而有犯者胜不受而无犯者。有犯名菩萨。无犯名外道。受声闻戒。犹如萤火。受菩萨戒。喻如日光。又如鹏鸟一举万里。此菩萨戒。趣道疾。故。法华经云。乘此宝乘。直至道场。

　　第十二回向

　　上来戒品所生功德。无限良缘。回向真如实际。庄严无上佛果菩提。四恩广报。三有均资。法界冤亲同登觉道(更欲入辞随意增减。云云)。

　　梵网经云。释迦牟尼佛始成正觉。普为大众。宣说卢舍那佛十无尽藏戒品。一切众生。本源自性清净。初结菩萨十重波罗提木叉至道之法。一切菩萨。应当受持。而说颂言。

　我今卢舍那　　方坐莲华台　　周匝千华上
　复现千释迦　　一华百亿国　　一国一释迦
　各坐菩提树　　一时成佛道　　如是千百亿
　卢舍那本身　　千百亿释迦　　各接微尘众
