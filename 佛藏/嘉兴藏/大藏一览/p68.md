<!-- { "loadSidebar": true } -->
　　襄州关南道吾和尚(见关南常)因闻巫者乐神云。识神也无。师忽省悟。凡上堂披绯执简。作舞云。打动关南鼓。唱起德山歌。僧问。如何是和尚家风。师下禅床。作女人拜云。谢子远来。无可祗待。

　　筠州末山尼了然(见大愚)因灌溪闲和尚到山问。如何是末山。师云。不露顶。又问。如何是末山主。师云。非男女相。闲乃喝云。何不变去。师云。不是神。不是鬼。变个什么。(以上缨字函第一卷)。

　　镇州临济义玄禅师(见黄檗)在檗会中。第一座勉令问话。师乃问。如何是祖师西来的的意。檗遂与二十棒。如是三问。三回遭打。乃告辞第一座云。累蒙和尚赐棒。所恨愚鲁。且行脚去。第一座遂白檗云。玄上座虽是后生。却甚奇特。辞和尚时。愿垂提诲。师明日乃辞。檗指往大愚。愚问。什么处来。云。黄檗来。檗有何言句。师举前话。三问三回被打。不知过在甚处。愚云。黄檗恁么老婆。为汝得彻困。犹觅过在。师言下悟。乃云。元来黄檗佛法无多子。愚搊住云。尿床鬼子。适来又道不会。而今却道佛法无多子。你见什么道理。速道速道。师乃于愚肋下。连筑三拳。愚托开云。汝师黄檗。非干我事。师返黄檗。遂举此话。檗云。这大愚汉。待见痛与一顿。师云。说甚待见。即今便打。檗遭一掌。檗云。风颠汉。敢来这里捋虎须。师便喝。檗云。侍者引这风颠汉参堂去。

　　○上堂云。汝等诸人。赤肉团上。有一无位真人。常向面门出入。未证据者看。时有僧问。如何是无位真人。师下禅床把住云。道道。僧拟议。师托开云。无位真人是什么干屎橛。

　　南岳第五世

　　(宝寿　兴化　郑十三娘)

　　镇州宝寿沼和尚(见临济)问胡钉铰云。汝还钉得虚空否。胡云。请和尚打破来。师便打。胡云。莫错打某甲。师曰。向后有多口阿师。与汝点破在。胡后到赵州。举前话问。不知某甲过在甚处。州云。秪这一缝。尚不奈何。胡于此有省。(缨字函第二卷)。

　　魏府兴化存奖禅师(见临济)因同光帝云。朕收中原。得一颗明珠。未有人酬价。师曰。请陛下珠看。帝以手展幞头脚示之。师曰。君王之宝。谁敢酬价。帝大悦。(缨字函第二卷)。

　　郑十三娘(见沩山)十二岁时。随师姑到沩山。才礼拜起。沩问。这师姑什么处住。姑云。南台。沩便喝出。又问。背后老婆甚处住。三娘近前叉手立。沩再问。三娘云。早个呈。似了也。沩云。去。下到法堂。姑云。三娘道我会禅。口如剑利。今日被问。总无一语。三娘云。苦哉。作这个眼目。也道我行脚。三娘后又举似罗山云。秪如三娘见沩山。恁么秪对。平稳也无。罗云。也不得无过。云。过在甚处。罗叱之。三娘云。锦上更添花。(统要第六卷)。

　　南岳第七世

　　(南岳涌　兴阳净)

　　南塔光涌禅师(见仰山)仰问。我何似一头驴。师曰。见和尚。佛亦不似。仰曰。若不似佛。似个什么。师曰。若有所似。与驴何别。仰甚肯之。(僧宝传上)。

　　郢州兴阳归净禅师(见西院明)问曰。拟问不问时如何。院便打。师良久。院云。若唤作棒。眉须堕落。师言下悟(统要第六卷)。

　　南岳第十二世

　　(黄龙南)

　　洪州黄龙慧南禅师(见慈明)问闲上座。人人尽有生缘。上座生缘在什么处。闲云。早辰吃白粥。而今肚又饥。师云。我手何似佛手。闲云。月下弄琵琶。师云。我脚何似驴脚。闲云。鹭鸶立雪非同色。时谓之黄龙三关(统要第六卷)。

　　南岳第十三世

　　(黄龙心)

　　黄龙祖心禅师(见黄龙南)因阅传灯。至僧问多福禅师。如何是多福一丛竹。福曰。一茎两茎斜。僧曰。不会。福曰。三茎四茎曲。言下顿悟。后问南曰。大事本来如是。和尚何用教人看话下语百计搜寻。南曰。若不令汝如此。究寻到无心处。自见自肯。即埋没汝也。师时时往决云门语句。南曰。知是般事便休。用许多工夫作么。心曰。但纤疑在。不到无学。安能七纵八横。天回地转。南肯之(僧宝传下)。

　　清原派

　　(思禅师)

　　吉州清原山行思禅师。问六祖曰。当何所务。即不落阶级。祖曰。汝曾作什么。师曰。圣谛亦不为。祖曰。落何阶级。曰。圣谛尚不为。何阶级之有。祖深器之。

　　○师问石头。什么处来。曰。曹溪来。师拈拂子云。曹溪还有这个么。曰。非但曹溪。西天亦无。师曰。子莫曾到西天不。曰。若到即有也。师云。未在。更道曰。和尚也须道取一半。莫全靠希迁。师云。不辞。向汝道。恐以后无人承当。师令石头驰书与南岳。回日有个鈯斧。与子住山去。头到便问。不慕诸圣。不重己灵时如何。岳曰。子问太高生。何不向下问。头云。乍可永劫受沉沦。不从诸圣求解脱。便归。师问。子返何速。书信达否。头云。书亦不通。信亦不达。乃举前话。复云。去日和尚许个鈯斧。而今便请。师垂一足。头便礼。

　　清原第一世

　　(石头)

　　南岳石头希迁大师(见清原)。原问。子何方来。师曰。曹溪来。原曰。将得什么来。师曰。未到曹溪亦不失。原曰。恁么用。去曹溪作什么。师曰。若不到曹溪。争知不失。师问。曹溪大师还识和尚否。原曰。汝今识吾否。师曰。识又争能识得。原曰。众角虽多。一麟足矣。(以上振字函第五卷)。

　　清原第二世

　　(丹霞　药山　大巅　长髭)

　　邓州丹霞天然禅师(见石头)因入长安取第。偶禅客问。何往。曰。选官去。禅曰。选官何如选佛。师抵南岳。一日石头告众。来日铲殿前草。大众各备锹钁铲草。独师以盆盛水净头。于和尚前胡跪。头笑而剃。又为说戒。师乃掩耳而出。便往江西谒马大师。未参径入僧堂。骑圣僧颈而坐。大众惊愕。报马师。至。视之曰。我子天然。师下礼拜曰。谢赐法号。因名天然。

　　酆州药山惟俨禅师(见石头)师坐次。石头睹之。问曰。汝在这里作么。曰。一切不为。头曰。恁么。即闲坐。曰。若闲坐即为。头曰。且不为个什么。曰。千圣亦不识。头以偈赞曰。

从来共住不知名。任运相将只么行。自古上贤犹不识。造次凡流岂敢明。

　　潮州大颠和尚(见石头)头问曰。那个是汝心。师曰。语言者是。被头喝出。经旬日。师却问曰。前者既不是。除此外何者是心。头曰。除却扬眉动目。将心来。师曰。无心可将来。头曰。元来有心。何言无心。无心尽同谤。师言下大悟。

　　潭州长髭旷禅师(见石头)头问。甚处来。曰。岭南来。头曰。岭头一尊功德成就也未。师曰。成就久矣。只欠点眼在。头曰。莫要点眼么。师曰。便请。头乃翘一足。师便礼拜。头曰。汝见什么道理。便礼。师曰。据某甲所见。如洪炉上一点雪。

　　清原第三世

　　(龙潭　云岩　船子　李翱　三平　韩愈)

　　澧州龙潭崇信禅师(见天皇)问。某自到来。不蒙指示心要。皇曰。汝擎茶来。吾为汝接。汝行食来。吾为汝受。汝和南时。吾便低首。何处不指心要。师低头良久。皇曰。见则直下便见。拟思即差。师忽开解。复问。如何保任。皇曰。任性逍遥。随缘放旷。但尽凡心。别无圣解。

　　潭州云岩昙晟禅师(见药山)。师煎茶次。道吾问。煎与阿谁。师曰。有一人要。吾曰。何不教伊自煎。师曰。幸有某甲在。

　　○吾问。大悲千手眼。那个是正眼。师曰。如无灯时。摸得枕子。吾曰。我会也。师曰。作么生会。吾云。遍身是手眼。师云。只道得八九成。吾云。师见作么生。师云。通身是手眼。

　　○师扫地次。沩山云。太区区生。师云。须知有不区区者。沩云。恁么即有第二月也。师竖起扫帚云。这个是第几月。沩休去。

　　○师不安。吾谓曰。离此壳漏子。向什么处相见。师云。不生不灭处相见。吾云。何不道非不生不灭处。亦不求相见。

　　华亭船子德诚禅师(见药山)谓同参道吾曰。遇有灵利座主。指一个来。吾乃指夹山会。向船子处去。船才见便问。座主住什么寺。夹云。寺即不住。师云。不似。又不似个什么。夹曰。目前无相似。师曰。何处学得来。夹曰。非耳目之所到。师云。一句合头语。万劫系驴橛。师又问。垂丝千尺。意在深潭。离钩三寸。子何不道。夹拟开口。师便以篙打落水中。夹省点头。师云。钓尽江波。金鳞始遇。夹乃掩耳。师云。如是如是。

　　朗州刺史李翱(见药山)。慕山道风。屡请不赴。乃躬入山谒之。山执经不顾。翱曰。见面不如闻名。拂袖便行。山召云。太守。何得贵耳贱目。翱遂回问曰。如何是道。山以手指上下曰。会么。翱曰。不会。山曰。云在天。水在瓶。翱欣惬作礼。而述一偈。

○练得身形似鹤形。千株松下两函经。我来问道无余说。云在青天水在瓶。

　　(玄觉云。且道李太守是赞他语明他语。须是行脚眼始得)。

　　○翱又问。如何是戒定慧。山曰。这里无此闲家具。翱莫测玄旨。山曰。太守。保任此事。直向高高山。顶坐。深深海底行。闺合中物舍不得。便为渗漏。

　　漳州三平山义忠禅师(见大巅)初参石巩。巩每以弓箭接人。师才至。巩喝看箭。师披襟当之。乃曰。此是杀人箭。活人箭。又作么生。巩扣弓弦三下。师便作礼。巩云。三十年架一张弓。只射得半个圣人。(以上缨字函第四卷)。

　　韩愈文公(见大巅)问曰。弟子军州事多。省要处乞师一句。巅良久。公罔措。三平为侍者。乃敲禅床三下。巅云。作么。平曰。先以定动。然后智拔。公礼谢于三平云。和尚门风高峻。弟子于侍者边。得个入处(统要第七卷)。

　　清原第四世

　　(德山　清平　投子　石霜　渐原　洞山　夹山)

　　朗州德山宣鉴禅师(见龙潭)一夕室外默坐。潭问。何不归来。师对曰。黑。潭乃点纸烛度与师拟接。潭便吹灭。师乃作礼。潭云。子见什么。师云。某甲从今向去。不疑天下老和尚舌头也。明日潭上堂云。可中有个汉。牙如剑树。口似血盆。一棒打不回头。他时向孤峰顶上。立吾道在。师遂取疏钞。于法堂前。秉起炬云。穷诸玄辩。若一毫致于太虚。竭世枢机。似一滴投于巨壑。疏钞便烧。于是礼辞。

