<!-- { "loadSidebar": true } -->
　　华严经云。兜率天中。有鼓发音。告诸天子言。毗卢遮那菩萨入离垢三昧。汝当敬礼。时诸天子。闻其劝诲。念言。奇哉。何因发此微妙之音。天鼓告言。我所发声。诸善根力之所成就。如我说我而不着我及着我所。一切诸佛。亦复如是。自说是佛不著于我不着我所。诸天子。如我音声。不从东方来。不从南西北方四维上下来。业报所成。佛亦如是。非十方来。诸天子。譬如汝等昔在地狱。地狱及身。非十方来。但由于汝颠倒恶业。愚痴缠缚生地狱身。此无根本。无有来处。诸天子。汝当往诣彼菩萨所亲近供养。勿复贪着五欲乐具。着五欲乐障诸善根。诸天子。譬如劫火。烧须弥山。悉令除尽。无余可得。贪欲缠心。亦复如是。终不能生念佛之意。诸天子。汝等。应当知恩报恩。其有不知报恩。多遭横死。生于地狱。诸天子。汝等昔地狱中。蒙佛光明。舍彼生此。汝等今者宜疾回向。增长善根。诸天子。如我天鼓说业说报说诸三昧。诸佛菩萨。亦复如是。说我。说我所说众生。说贪恚痴种种诸业。而实无我。无有我所。诸所行业。六趣果报。十方推求悉不可得。诸天子。如我天鼓所出音声。于无量劫。不可穷尽。无有间断。若来若去皆不可得。诸天子。若有去来则有断常。一切诸佛。终不演说有断常法。除为方便成熟众生。诸天子。譬如我声。于无量世界随众生心。皆使得闻。一切诸佛。亦复如是。随众生心。悉令得见。诸天子。如玻璃镜。名为能照。清净鉴彻。与十方界其量正等。无量无边。诸国土中。一切山川一切众生。乃至地狱畜生饿鬼。所有影像。皆于中现。诸天子。于汝意云何。彼诸影像。可得说言来入镜中。从镜去不。答言。不也。诸天子。一切诸业。亦复如是。虽能出生诸善果报。无来去处。诸天子。譬如幻师幻惑人眼。当知诸业亦复如是。若如是知。是真忏悔。一切罪恶。悉得清净。说此法时。诸天子得无生法忍。(育字函第八卷)。

　　八。五衰相现

　　因果经云。天人身净。不受尘垢。有大光明。心常欢悦。无不适意之事。犹为欲火所煎。福尽之时。五衰相现。一者头上华萎。二者眼瞬。三者身上光灭。四者腋下汗出。五者自然离于本座。

　　○又云。此诸天子。本修少善。得受天乐。果报将尽。生大苦恼堕三恶道。本造善行为求乐报。今得少乐。后复多苦。譬如饥人啖杂毒食。初虽为美终成大患。云何智者。贪乐此也。色无色界诸天。见寿命长便谓常乐。既见变坏生大苦恼。即起邪见谤无因果。以此事故。轮回三涂备受诸苦。三界之中。无有一乐。(嗣字函五六卷)。

　　九。诸天退失

　　正法念处经云。迦那迦牟尼佛塔壁中如镜。见于往世先退帝释有三十二。初帝释者名庵舒摩。作三十三天。以福尽故。作摩伽罗大身之鱼。本在人中。作猎鱼师。虽多杀鱼。亦常礼佛。以礼佛故生三十三天。为帝释主。以杀鱼故。海中作鱼。以余业故。生畜生中。次第于壁中。见第二三四五帝释。皆有退堕饿鬼畜生地狱之中。第六帝释名憍尸迦。而彼恶道。见其七返。而无第八。尔时有佛释迦出世。为其说法。得须阤洹果。闭塞恶道。当不退失。

　　○复观夜摩天王。见彼过去世。以清净心。舍己财物。施病比丘。身坏命终作彼天王。善业既尽。为于前世。作土地主放逸而行心生憍慢。有道行人。甚渴流汗。彼王见已与甘蔗酒。彼饮酒故失其本信。即便犯戒。失自利益。如是与酒不善业故。身坏命终堕叫(唤狱)(慎字函第七卷)。

　　智度论云。郁阤罗伽仙人得五神通飞到王宫。王夫人接足而礼。夫人手触。即失神通。从王求车乘驾而出。还其本处。更求五通。一心专至。而树上鸟鸣以乱其意。次诣水边求定。复闻鱼斗。即生瞋恚。我当尽杀鱼鸟。此人久后得定生非非想天。于彼寿尽下生。报为飞狸杀诸鱼鸟。作无量。罪堕三恶道。(圣字函第七卷)。

　　又论云。菩萨得神通力。见无色界天。乐定心着不觉命尽。堕欲界中受禽兽形。色界诸天亦复如是。从清净处堕还受淫欲在不净中。欲界六天乐着五欲还堕地狱。(德字函第六卷)。

　　复次佛问比丘。甲头土多。地上土多。诸比丘言。地土甚多。佛言。天上命终生人中者。如甲头土。堕地狱者。如地上土。(名字函第八卷)。

　　十。日月因缘

　　因本经云。日天宫殿。绕须弥半。常行不息。南阎浮提。日正中时。东弗婆提。日则始没。西瞿阤尼。日将初出。北郁单越正当夜半。六月北行。于一日中渐移北向六俱卢奢。六月南行。亦一日中渐移南向六俱卢奢(一俱卢奢六里)。在阎浮提最极南垂地形狭近。日过速疾。于冬分时昼短夜长。六月过已渐向北行。每一日中移六俱卢奢。在阎浮提洲处中而行。地宽行久。所以昼长夜分短促。

　　○云何热恼因缘。须弥山外。有佉提罗伽等山。日天宫殿。六月之中。向北道行。照触彼山。令生热故。

　　○云何寒冷因缘。须弥山。佉提罗伽山。二山之间。有须弥留海。阔八万四千由旬。日天宫殿。六月之中。向南行时。照触彼海。令寒冷故。

　　○日天。以天金及颇梨合成宫殿。正方如宅。遥看似圆。风吹依空而行。日天子身光照阎浮檀辇。辇光照宫殿。光明相接。而有一千光明。五百傍照。五百下照。

　　○月天。以天银及琉璃合成宫殿。何故渐渐而现。有三因缘。一者背相转出。二者青衣诸天常半月中隐蔽其宫。三者日光障夺。渐渐而现。(映字函第十卷)。

　　立世论云。若日随月后行。日光翳月。渐渐掩覆。至十五日。覆月都尽。是名黑半。若日在月前行。日日开净。亦复如是。至十五日。具足圆满。是名白半。

　　○又云。日行与月。或合或离。一一日中行四万八千八十由旬。合离皆尔。若稍合时。日日覆月三由旬。又一由旬三分之一。以是方便故。十五日一切被覆月光不现。若稍离时。日日日行四万八千八十由旬。是日离月三由旬。又一由旬三分之一。以是方便故。十五日月大圆满。(京字函五六卷)。

　　阿含经云。日天子城郭纵广五十一由旬。月天子城郭纵广五十由旬。最大星纵广一由旬。最小星纵广二百步。(如字函第四卷)。

　　因本经云。以何因缘。月宫有影。此大洲中阎浮提树高大。影现月轮。以此有影。(映字函第十卷)。

　　莲华经云。此树而有鸡王以栖其上。彼鸣则天下鸡皆鸣(世谓日中鸟也)。

　　法苑云。婆罗痆斯国有三兽塔。是如来修菩萨行时烧身之处。劫初有狐兔猿。异类相悦。时天帝释。欲验修菩萨行者。化一老夫。谓三兽曰。二三子安隐乎。曰。涉丰草。游茂林。异类同欢。既安且乐。老夫曰。闻二三子。情厚意密。忘其老弊。故此远寻。今正饥乏。何以馈食。曰。幸少留此。容躬驰访。于是同心求觅。狐沿水滨。衔一鲜鲤。猿于林树。采果俱来。唯兔空还。老夫谓曰。猿狐同志。各能役心。独兔空返。殊无相馈。以此而言。诚可知也。兔闻讥议。谓猿狐曰。多聚樵苏。方有所作。猿狐竞驰。衔草曳木。既已蕴崇。猛焰将炽。兔曰。仁者我身卑劣。所求难遂。敢此微躬。愿充一餐。辞毕入火。寻即致死。是时老夫复帝释身。余烬收骸。伤叹良久。谓狐猿曰。吾感其心。不泯其迹。寄之月轮。传乎后世。咸言月中之兔。自斯而有。(璧字函第四卷)。

　　四洲品

　○内七宝山诸树林　　○外大海水四天下

　　一。七种宝山

　　因本经云。须弥山下。其次有佉提罗迦山。高四万二千由旬。次伊沙阤罗山。高二万一千由旬。次游揵阤罗山。高一万二千由旬。次善见山。高六千由旬。次马半头山。高三千由旬。次尼民阤罗山。高一千二百由旬。次毗那耶迦山。高六百由旬。以上上广如高。七宝所成。其须弥山。佉提罗迦山。二山之间。阔八万四千由旬。周匝无量。有优钵罗花。钵头摩花。拘牟阤花。奔茶利迦花等。遍覆水上(自此以外直至第七毗那耶迦山。重重两山之间有香水海。阔量如高。花覆水上。一一例前)此外复有斫迦罗山。高三百由旬。其间不远。亦有空地。青草遍布。即是大海。北有大树。名曰阎浮身。周围有七由旬。高百由旬。垂覆五十由旬。边有空地。青草遍布。

　　二。三十重林

　　次有庵婆罗树林。阎浮树林。多罗树林。那多树林。间有空地。生诸青草。次有男名树林。女名树林。删阤那树林。真阤那林。边有空地。次呵梨勒果林。鞞醯勒果林。阿摩勒果林。庵婆罗多迦果林。边有空地。次可殊罗树林。毗罗果林。婆那婆果林。石榴果林。边有空地。次乌勃树林。奈树林。甘蔗林。细竹林。大竹林。边有空地。次有荻林。苇林。割罗林。大割罗林。迦奢文阤林。边有空地。次有阿提目多迦华林。瞻波花林。波吒罗花林。蔷薇花林。边有空地。复有诸池。出优钵等花。复有诸池毒蛇充满。间有空地。以上池林。空地重重。各阔五十由旬。次有海名乌禅那迦。阔十二由旬。七宝间错。七重行树。有无量花。海中有转轮圣王所行之道。亦阔十二由旬。阎浮提中。转轮圣王。出现世时。此中海道。自然涌现。与水齐平。次有乌禅迦罗山。次有金胁山。次有雪山。高五百由旬。四宝所成。四面金峰。挺出山外。高二十由旬。复有高峰。众宝间杂。迥然秀出。高百由旬。于彼山顶有阿耨达池。池东有恒伽河。从象口出。共五百河流入东海。南有辛头河。从牛口出。共五百河。流入南海。西有博叉河。从马口出。共五百河。流入西海。北有斯阤河。从师子口出。共五百河。流入北海。(映字函第一卷)。

　　三。海具八德

　　楼炭经云。乱风大起。吹掘地大。深三百三十六万里。天下诸水。皆流归之。正满因成大海。何故咸味。有三因缘。一者海中大鱼。身长二万八千里。不净其中。二者世界始成。自阿迦尼吒天放大雨。洗荡尘垢入之。三者曾因仙人咒之故尔。(容字函第五卷)。

　　华严经云。海有尽无余宝。能缩所注。故无增减。及娑竭龙宫。水涌出有时。是故潮不失时(黎字函第二卷)。

