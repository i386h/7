<!-- { "loadSidebar": true } -->
　　西域记云。僧伽罗国精舍。有金像。而肉髻以贵宝饰焉。后有盗者。遂欲取宝。像渐高远。盗既不果。退而叹曰。如来昔修菩萨行。起广大心。发弘誓愿。上自身命。下至国城。悲悯众生。周给一切。今者如何遗像吝宝不明昔行。像乃俯首。而授宝焉。盗者败露。擒以白王。问所从得。盗者曰。佛自与我。我非盗也。王以为不诚。命使观验。像犹俯首。王念圣灵。不罪其人。再赎珠宝置于像顶。俯首至今。(疑字函第一卷)。

　真仪在壁人何许　　黄蘖呼名渠便知

　　传灯云。裴相国。名休。入寺烧香。因观壁画。乃问。真仪可观。高僧何在。僧皆无对。裴曰。此间有禅人不。曰。有一运师。后住黄檗。请相见曰。休有一问。请下一语。师曰。请相公问。裴举前话。师震声曰。裴休。裴应诺。师曰。在甚么处。裴当下知旨。(振字函第二卷)。

　因烧木佛遭诃责　　既无舍利又何妨

　　又云。丹霞禅师。宿慧林寺。大寒。乃取木佛焚之。院主诃责。师曰。我烧取舍利。主曰。木头何有。师曰。既无舍利。再烧两尊。后院主眉须堕落。

　未审魔徒何识见　　也云色像不堪崇

　　楞严经云。有一种阴魔。起我慢者。不礼塔庙。摧毁经像。谓檀越言。此是金铜。或是土木。经是树叶。或是叠花。肉身真常。不自恭敬。却崇土木。实为颠倒。疑误众生。从其毁碎。入无间狱。(染字函第九卷)。

　有无活语千机变　　莫把死蛇一样看

　　统要云。智藏禅师。因张拙秀才问。山河大地。是有是无。三世诸佛。是有是无。师皆曰有。张云。错。师云。先辈参见什么人来。张云。曾参百丈。凡有问诘。皆云无。师云。先辈有甚血属。曰。有一山妻。两个痴顽。又问。百丈有甚血属。云。百丈古佛。和尚莫谤渠好。师云。待先辈得似百丈时。一切皆无。张俯首而已。(第三卷)。

　　○(丹霞烧佛。阴魔斥像。其事虽同。所见甚异。须是人人丹霞方许烧佛。个个百丈方许道无。其或未然。入地狱如箭)。

　沐浴如来功德相　　普愿众生清净身

　　浴像经云。问。于浴像云何。佛言。应以牛头旃檀紫檀。多摩罗香松芎藭。白檀郁金。龙脑沉香。麝香丁香。随所得者。以为汤水。置净器中。先作方坛。敷妙床座。于上置佛。香水次第浴已。复以净水淋洗。其浴像者。各取少许浴像之水。置自头上。烧香供养像。初下水之时。应诵以偈。

我今灌沐诸如来。净智庄严功德聚。五浊众生令离垢。愿证如来净法身。

　　烧香之时。当诵斯偈。

戒定慧解知见香。遍十方刹常芬馥。愿此香云亦如是。无量无边作佛事。亦愿三涂苦轮息。悉令除热得清凉。皆发无上菩提心。永出爱河登彼岸。

　　(女字函第八卷)。

　这个任从与么浴　　那个还能可浴么

　　统要云。遵布衲浴佛次。药山问。汝祗浴得这个。还浴得那个么。遵云。把将那个来。药休去。(第七卷)。

　育王作塔功非浅　　众生奉此福无涯

　　阿育王经云。八国共分舍利。阿阇世王。得八万四千。以金函盛。作百岁灯。藏恒河中。后阿育王。得其国土。因于妒嫉杀八万四千宫人。阿育王后于城外。造立地狱。治诸罪人。于是消散。比丘化王。王即信悟。问比丘言。杀八万四千宫人。罪可得赎不。道人言。各为人起一塔。下着舍利。当得脱罪耳。王即寻觅舍利。见灯尚明。舍利既出。灯亦尽灭。王怪而问。莲华比丘云。阿阇世王裁量灯油。至取舍利乃灭。又问道人。何处起塔。道人曰。即以神力。左手掩日光。作八万四千道。散照阎浮提。所照之处。皆可起塔。作八万四千金银琉璃颇梨箧。盛佛舍利。又作八万四千宝瓶。复盛此箧。又作无量百千幡幢伞盖供养之具。敕诸鬼神。于阎浮提。城邑聚落。满一亿家者。立塔一座。时有上座。名曰耶舍。王诣白言。我欲一日之中。立八万四千塔。遍阎浮提。上座。答言。善哉。克十五日。食时一时起毕。

　　十二因缘经云。有八人得起塔。一如来。二菩萨。三缘觉。四罗汉。五阿那含。六斯阤含。七须阤洹。八轮王。若轮王以下起塔。安一露盘。即不得礼。非圣塔故。初果二露盘。至如来。八露盘。已上并是佛塔。安塔有其三意。一表人胜。二令他信。三为报恩。若是凡夫比丘有德望者。亦得起塔。余者不合。(隶字函第七卷)。

　　浴像经云。清净慧菩萨白佛。若佛在世亲近供养。及灭度后。供养舍利。此二种人。功德等不。世尊答曰。佛清净身。能以香华幡盖香水沐浴。饮食鼓乐歌咏如来。以此功德回向。一切种智。所得功德无量无边。乃至成就菩提。灭度之后。造佛形像。如大麦等。造塔如庵罗果。表刹如针。盖如浮萍。持佛舍利如芥子大。安置其中。所得功德。如我在世。等无差别。得十五种功德。一得清净念心。二得顺法心。三得惭愧心。四得见如来。五发净信心。六能持正法。七如说修行。八得亲诸佛。九诸佛国土随喜受用。十生大姓家。人所敬重。十一才生人中得念佛心。十二魔不能乱。十三能护正法。十四诸佛覆护。十五成就法身。(女字函第八卷)。

　造塔复坏大鱼报　　故塔还修天子荣

　　譬喻经云。昔有沙门。其家大富。造作塔寺。以旃檀为柱。七宝为刹。未成之顷。有五百沙门。从远方来。而国内有五百贤者。各各舍与袈裟被服。寺主沙门言。我之功德积若须弥。而国人不助。但贱近贵远。便以火烧寺塔。后入地狱畜生。各九十劫。复作大鱼。身长四十万里。眼如日月。牙长二万里。白似雪山。舌广四万里。赤似火山。目广五万里。时有五百人。入海采宝。正是先身给五百沙门衣者。因缘宿对。其鱼张口饮水。舫即从流甚疾。皆大恐怖。称南无佛。鱼闻其音。合口而听。水住不流。鱼乃泪出。不闻此音。其来甚久。不食命终。浮尸着岸。神生法家。堕地能语。便识夙命。年满八岁。得罗汉道。还诣海边。见其故身。积骨如山。坐烧塔寺。百八十劫。在恶道中。

　　出曜经云。迦叶佛泥洹阇维之后。以佛舍利起七宝塔。经历数世。后自凋坏。无补治者。瓶沙因地为上首。告众人曰。佛世难遇。人身难得。虽得为人。或堕边地。生邪见家。我等叨幸。何贪俗乐。率九万三千人。共治故塔。乃同发愿。不堕三涂及八难处。共生人天。见释迦文。初会说法皆得度脱。命终生天经历数世。释迦出兴。九万三千人生摩竭国。瓶沙作王。果符前愿。(已上虚字函第六卷)。

　因窃塔花疮遽作　　复偿牛首体还安

　　百缘经云。拘楼孙佛时。有长者子。好色。见一淫女。心生耽着。无财可与。遂至塔中。盗花与之。乃共夜宿。晓见身体。遽发恶疮。痛不可言。唤医疗治。云。须牛头旃檀。用涂疮上。可得除愈。时长者子即卖家宅。计得金钱满六十万。买香六两。拟用涂疮。心自思惟。即语医言。我今所患乃是心病。即持所买牛头旃檀。捣以为末。入其塔中。发誓愿言。如来往昔修诸苦行。誓度众生。随其厄难。唯愿慈悲。除我此患。作是誓已。用香涂塔。以偿花价。求哀忏悔。疮寻得瘥。毛孔香气。缘此功德。不堕恶道。生天人中。随其行处莲华承足。身诸毛孔。常有香气。后悟无常。成辟支佛。(隶字函第八卷)。

　无缝塔样分明举　　不透玄关蹉过来

　　传灯云。南阳忠国师。化缘将毕。乃辞代宗。宗曰。师灭度后。弟子将何所记。师曰。告檀越造取一无缝塔。曰。就师请样。师良久曰。会么。曰。不会。师曰。贫道去后。有侍者应真。却知此事。后诏应真入内。举问前语。真良久曰。圣上会么。曰。不会。真述偈曰。

湘之南潭之北。中有黄金充一国。无影树下合同船。琉璃殿上无知识。

　　(振字函第五卷)。

　　事亲品

　荷檐父母难酬德　　敬事天龙曷若亲

　　父母恩难报经云。父母于子。有大增益。乳哺长养随时将育。四大得成(记胎品见其详)。设若右肩负父。左肩负母。经历千年。正使便利背上。未足报父母恩。(学字函第六卷)。

　　四十二章经云。凡人事天地鬼神。不如孝其亲。二亲最神也。(辞字函第七卷)。

　　弥勒劝孝偈(六言)。

堂上有佛二尊。懊恼世人不识。不用金彩妆成。非是檀香雕刻。只看现世爷娘。便是释迦弥勒。若能供养得他。何用别作功德。不因父母所生。且道你身何得。母娘十月怀担。多少辛勤劳役。及其坐草之时。性命悬丝危厄。须臾子母相见。惭愧冤家解释。不论是女是男。明月宝珠怜惜。何期长大成人。全无孝义礼节。问着瞋眼努睛。应对如同抵敌。父母弹指嗟呼。惆怅双双泪滴。君还如此为人。休问前程消息。我见不孝之人。虚空雷公霹雳。折罚现世贫穷。伶俜不度朝夕。劝君省定晨昏。竭力和颜悦色。若要凤髓龙肝。也着为他求觅。有无款曲披陈。不可言前阻逆。在生甘旨无亏。死后不须追忆。君能如是用心。天地龙神佑翼。若不富有起家。定须高官显职。

　奉养甘旨未为孝　　能勉修心乃报恩

　　孝子经云。佛言。子之养亲。甘露百味。以恣其口。天乐众音。以娱其耳。名衣上服。光耀其体。两肩荷负。周流四海。唯孝之大。莫尚于兹。世尊曰。未为孝矣。若亲顽闇。不奉三尊。凶虐残戾。滥窃非物。情染外色。伪词非道。耽醉荒乱。违背正真。凶孽若此。子当极谏。以启悟之。心崇正道。奉佛五戒。仁惧不杀。清让不盗。真洁不淫。守信不欺。孝顺不醉。于是二亲。处世常安。寿终生天。诸佛共会。得闻法言。长与苦别。唯此为孝耳。(无字函第十卷)。

　供母两钱宝城乐　　绝他茎发火轮殃

