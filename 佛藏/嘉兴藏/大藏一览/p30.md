<!-- { "loadSidebar": true } -->
　　如是等。一切世界。诸佛世尊。常住在世。是诸世尊。当慈念我。若我此生。若我前生。从无始生死以来。所作众罪。若自作。若教他作。见作随喜。若塔若僧。若四方僧物。若自取。若教他取。见取随喜。五无间罪。若自作若教他作。见作随喜。十不善道。若自作。若教他作。见作随喜。所作罪障。或有覆藏。或不覆藏。应堕地狱饿鬼畜生。诸余恶趣。边地下贱。及蔑戾车。如是等处。所犯罪障。今皆忏悔。诸佛世尊。当证知我。复作是言。若我此生。若于余生。曾行布施。或守净戒。乃至施与畜生一抟之食。或修净行。所有善根。成就众生。所有善根。修行菩提。所有善根。及无上智。所有善根一切合集。校计筹量。皆悉回向阿耨多罗三藐三菩提。如过现未来一切诸佛。所作回向。我亦如是回向。而说偈言。

众罪皆忏悔。诸佛尽随喜。及请佛功德。愿成无上智。去来现在佛。于众生最胜。无量功德海。我今皈命礼。

　　(始字函第十卷)。

　　　　　　长庆然禅师忏悔文

　　归命十方调御师。演扬清净微妙法。三乘四果解脱僧。愿赐慈悲哀摄受。(某甲)自违真性。枉入迷流。随生死以漂沉。逐色身。而贪染。十缠十使积成有漏之因。六根六尘妄作无边之罪。弥沦苦海。深溺邪途。着我耽人举枉措直。累生业障一切愆尤。仰三宝以慈悲历一心。而忏悔所愿能仁拯拔。善友提携出烦恼之深源。到菩提之彼岸。此世福基命位各愿昌隆。来生智种灵苗同希增秀。生逢中国。长遇明师。正信出家。童真入道。六根通利。三业淳和。不染世缘。常修梵行。执持禁戒。尘业不侵。严护威仪。蜎飞无损。不逢八难。不阙四缘。般若智以现前。菩提心。而不退。修习正法。了悟大乘。开六度之行门。越三祇之劫海。建法幢于处处。破疑网于重重。降伏众魔绍隆三宝。承事十方诸佛。无有疲劳。修学一切法门。悉能通达。广作福慧。普利尘沙。得六种之神通。圆一生之佛果。然后不舍法界遍入尘劳。等观音之慈心。行普贤之愿海。他方此界逐类随形。对现色身。演扬妙法。泥犁苦处。饿鬼趣中。或放大光明。或现诸神变。其有见我相乃至闻我名。皆发菩提心。永出轮回趣。火镬冰河之地变作香林。饮铜食铁之徒。化生净土。披毛戴角负债含冤。尽罢辛酸。咸沾利乐。疾疫世而现为药草。普疗沉痾。饥馑时而化作稻梁济诸贫馁。但有利益。无不兴崇。次祈累世冤亲现存眷属。出四生之汩没。舍万劫之爱缠。等与含生齐成佛道。

　事忏有依吾佛力　　理忏无过我自心

　　大乘起信论云。初学菩萨虽修行信心。以先世来。多有重罪恶业障故。或为魔邪所恼。或为世务所缠。或为种种病缘之所逼迫。为难非一。令其行人。废修善品。宜应勇猛精进。昼夜六时。礼拜诸佛。供养赞叹忏悔劝请。随喜回向菩提。常发大愿。恶障消灭。善根增长。(命字函第二卷)。

　　法苑云。忏悔有二。一是迷心。依事忏悔。谓佛像前。行道礼敬。发愿要期断除事恶。二是智心。依理忏悔。谓观身心。断除结使。但所造业。有轻有重。若论轻业。事忏亦灭。若论重业。有转者。亦能转重令轻。谓三途业人中轻受故。(府字函第六卷)。

　若不造罪奚须忏　　作已能禳即灭除

　　涅槃经云。耆婆医师。告阿阇世王。臣闻佛说智者有二。一者不造诸恶。二者作已忏悔。更不敢作。犹如浊水。置之明珠。以珠威力。水即为清。如烟云除。月则清明。作恶能悔。亦复如是。王若忏悔。罪则除灭。清净如本。(一字函第九卷)。

　既猎烧香复何福　　以水搀汤可探金

　　杂譬喻经云。昔有国王。出则饮酒射猎。还便然灯烧香。投槃作礼。边侍人言。王饮酒射猎。复又烧香。当有何福。王闻之。便使人然。大镬汤使沸。内一饼金。即呼边人探取其金。人言。汤热手不可近。王语。汝作方便取之。人言。作何方便。王云。汝去下火。以水添汤。即如王言。便探得金。王语。我饮射时。自如汤沸。我作礼时。自如去火。以水添汤。何故不得福也。(舍字函第九卷)。

　故作诸愆复求忏　　那堪一失又如何

　　宝积经云。佛告弥勒菩萨。譬如二人。善解医方。善解咒术。善别毒药。善识甘露。尔时一人于大众中。即取毒药而自食之。现希有相。食已受苦。身不安隐。复求甘露咒术。望除毒气。尔时彼人求不能得。毒气炽盛。遂便命终。时第二人。作如是言。我今不能除于毒药。不食毒药。不须甘露。不欲处众作希有想。令身苦恼。弥勒当来末世。后五百岁。有诸在家出家菩萨。亦复如是。作如是言。如我说法。能除诸罪。如是语已。转集恶业。复作是言。我还忏悔。复有菩萨。其心清净。作如是言。我不作罪。不须忏悔。我当忏悔过去未来一切诸罪。现在不作。亦如彼人不食毒药。不须甘露。所言毒者。是犯戒律。莫作食毒之人。(始字函第八卷)。

　○缘何为善故难成　　○良由夙障应须忏

　　圆觉经云。若后末世。钝根众生。心欲求道。不得成就。由昔业障。当勤忏悔。常起希望。先断憎爱嫉妒谄曲。求胜上心。偈云。

钝根未成者。常当勤心忏。诸障若消灭。佛境便现前。

　　(可字函)。

　焚躯转见长无明　　悟性本空安有咎

　　经律异相云。裴扇阇国有女人提韦。婆罗门种。其家大富。丧婿无儿。婆罗门法。若不如意。便自烧身。愿生那罗延天。国内有沙门钵底婆。梁言辨才。智慧精进。教化天下。改邪就正。原夫先身罪业。随逐精神。不与身合。徒自焚烧。安能灭罪。祸随心生。心念善法。受报亦善。心念恶法。受报亦恶。云何于苦恼中。求于灭罪。望善报也。于理不通。如困病人。为苦所逼。复遭恶人打骂。时此病人。宁有善心。无忿恼不。提韦曰。但生忿恼。辨才曰。汝今烧身。身体燋烂。神识未离。故受苦毒。烦闷心恼。从是命终。生地狱中。苦恼尤剧。又如牛车。厌患于车。欲使车坏。前车若坏。后车复抱。罪业未尽。假令烧坏百千万身。罪业因缘。相续不绝。犹如阿鼻。一日之中。八万过死。八万过生。罪尽方毕。况汝一过烧身。欲求灭罪。问曰。愿闻灭罪方法。辨才答曰。前身作恶。如云覆月。后心起善。如炬消闇。起罪之源。由身三口四。意地业行。今当一心。单诚忏悔。改邪就正。舍身受身。至成佛道。辩才即受提韦十善。欢喜奉行。(傍字函第七卷)。

　　未曾有经云。妙吉祥菩萨。因见一人悲泣。发如是言。我造杀业。决堕地狱。如何救度。菩萨观其缘熟堪化。即化一人。亦复啼泣。谓曰。我造杀业。决堕地狱。前人闻已。言我亦然。化人告之。唯佛能救。相随共诣。化人白佛。我造杀业。怖堕地狱。愿佛救度。佛即告言。如汝所说。造杀业者。汝从何心而起罪相。为过去耶。未来耶。现在耶。若起过去心者。过去已灭。心不可得。若起未来心者。未来未至。心不可得。若起现在心者。现在不住。心亦不可得。三世俱不可得。故即无起作。无起作故。于其罪相。何所见耶。善男子。心无所住。不在内外中间。心无色相。非青黄赤白。心无造作。无作者故。心非幻化。本真实故。心无边际。非限量故。心无取舍。非善恶故。心无动转。非生灭故。心等虚空。无障碍故。心非染净。离一切数故。善男子。诸有智者。应如是观。作是观者。即于一切法中。求心不可得。何以故。心之自性。即诸法性。诸法性空。即真实性。由是义故。汝今不应妄生怖畏。是时化人闻佛宣说真实之法。心大欢喜。即白佛言。希有世尊。善说法界。自性清净。我今得悟。罪业性空。不生怖畏。我今乐欲于佛法中。出家修道。持于梵行。愿佛摄受。佛言。善哉。是时化人于刹那间。须发自落。袈裟被身。即白佛言。我今涅槃。承佛威力。踊身虚空。化火自焚。尔时。实造业者。见是化身。与我同罪。出家闻法。彼先解脱。我今亦宜求佛化度。前白佛言。如上因缘。愿垂救度。佛言。善哉。汝所造业。于何起心。罪业之相。其复云何。是时此人。以善根成熟故。闻佛说已。身诸毛孔。出大火焰。佛出金手。于其顶上。此人即时身火得灭。离其苦恼得大快乐。起净信心而白佛言。我先闻佛广说清净法界离相之法。我今得悟罪业性空而不复生怖畏之想。投佛出家。复闻四谛之法。远尘离垢证阿罗汉。(奄字函第五卷)。

　罪性空兮心所生　　我心无故罪何有

　　法苑云。观罪性空。罪从心生。心若可得。罪不可无。我心自空。空云何有。善心亦然。罪福无主。非内非外。亦无中间。不常自有。但有名字。名之为心。但有名字。名为罪福。名字即空。还源返本。毕竟清净。是为观罪性空。翻破无明颠倒执着心也。若无明灭故行灭。诸行灭故生死灭。(府字函第六卷)。

　　忏罪偈云。

罪无自性从心起。心若灭时罪亦亡。罪亡心灭两俱空。此即是名真忏悔。

　投祖殷勤求忏悔　　觅罪俱无顿已消

　　传灯云。二祖可大师。因三祖璨大师设礼而问。弟子身缠风恙。请师忏罪。师曰。将罪来。与汝忏。璨良久云。觅罪不可得。师曰。我与汝忏罪竟。(卷三)。

　　临终品第三十二(二十九则)

　卧病可观佛相好　　终时随念彼方生

