<!-- { "loadSidebar": true } -->
　　宗镜。问。以心为宗。理须究竟。约有情界。真妄似分。不可雷同。有滥圆觉。未审以何心为宗。答。三乘慕道。见有差殊。错指妄心以为真实。二祖求此妄心不得。初祖于是传衣。阿难执此妄心。如来所以诃斥。如佛举金臂。语阿难言。汝今见不。阿难言。见。佛言。汝何所见。阿难言。我见如来举光明拳耀我心目。佛言。汝将谁见。阿难言。我将眼见。佛告阿难。汝今答我。我光明拳。耀汝心目。汝目可见。以何为心。当我拳耀。阿难言。如来现今征心所在。而我以心推穷寻逐。即能推者。我将为心。佛咄阿难。此非汝心。阿难矍然避座起白佛言。此非我心。当名何等。佛告阿难。此是前尘。虚妄想相。惑汝真性。由无始来。认贼为子。失汝元常。故受轮转。阿难白佛。故我出家。承事诸佛。行诸难事。皆用此心。或退善根。亦因此心。若此发明不是心者。我乃无心。同诸土木。离此觉知。更无所有。我实惊怖。佛告阿难。如来常说。诸法所生。唯心所现。一切因果。世界微尘。因心成体。乃至草叶。咸有体性。何况妙明心性。而自无体。若汝执于所了知性。必为心者。此心即应离诸一切色香味触诸尘事业。别有全性。如汝今。听我法。因声而有分别。纵灭见闻觉知。内守幽闲。犹为法尘分别影事。我非敕汝。执为非心。但汝于心微细揣摩。若离前尘。有分别性。即真汝心。若分别性。离尘无体。斯则前尘分别影事。尘非常住。若变灭时。此心则同龟毛兔角。则汝法身。同于断灭。其谁修证无生法忍。古释云。能推者即是妄心。皆有缘虑之用。亦得名心。然不是真心。旦妄心。是真心上之影像。故云汝身汝心。皆是妙明。心中所现之物。若执此影像为真。影像灭时。此心即断。故云。若执尘缘。即同断灭。以妄心揽尘成体。如镜中之像。水上之波。迷水执波。波宁心灭。迷镜执像。像灭心亡。心若灭时。即成断见。若知湿性不坏。镜体常明。则波浪本空。影像元寂。故知诸佛境智。遍界遍空。凡夫身心。如影如像。若执末为本。以妄为真。生死现时。方验不实。古圣云。见矿不识金。入炉始知错。

　　问。真妄二心。各以何义名心。以何为体。以何为相。答。真心。以灵知寂照为心。不空无住为体。实相为相。妄心。以六尘缘影为心。无性为体。攀缘思虑为相。此缘虑觉了能知之妄心。而无自体。但是前尘。随境有无。境来即生。境去即灭。因境而起。全境是心。又因心照境。全心是境。各无自性。唯是因缘。故法句经云。焰光无水。但阳气耳。阴中无色。但缘气耳。以热时炎气。远看似水。但从想生。唯阳气耳。此虚妄色心。亦复如是。以自业为因。父母外尘为缘和合。似现色心。唯缘影为自心相。故知此能推之心。若无因缘。即不生起。但从缘生。缘生之法。皆是无常。如镜里之形。无体而全因外境。似水中之月。不实而虚现空轮。认此为真。愚之甚矣。阿难因如来推破妄心。乃于五阴。六入。十二处。十八界。一一微细穷诘。彻底唯空。皆无自性。既非因缘。自他和合而有。又非自然无因而生。悉是意言识想分别。因兹豁悟妙明真心。广大含容。遍一切处。见十方空。如观手中所持叶物。一切世间诸所有物。皆即菩提妙明元心。心精遍圆。含裹十方。反观父母所生之身。犹彼十方虚空之中。吹一微尘。如存若亡。如湛巨海。流一浮沤。起灭无从。了然自知。获本妙心。常住不灭。而说偈言。

○妙湛总持不动尊。首楞严王世希有。消我亿劫颠倒想。不历僧祗获法身。

　　(禄字函第三卷)。

　○会融真妄本来同　　○研究悟迷何得失

　　问。若真心成佛。妄觉堕凡。则妄念违宗。真心顺觉。斯乃真妄有二。体用分离。如何会通圆融一旨。答。真妄无性。常契一原。岂有二心。而互相即。以性净无染。妄不可得。如幻刀不能斫石。苦雾不能染空。为不了一心之人。所以说即。如台教问云。无明即法性。无复无明。与谁相即。答。如为不识冰人。指水是冰。指冰是水。但有名字。宁复有二物相即耶。是知时节有异。融结随缘。湿性常在。未尝变动。乃至即凡即圣。亦复如是。凡圣但名。一体无异。若凡夫执着此心。造轮回业。将菩提智。转成烦恼。如大富盲儿。坐宝藏中。举动挂碍。为宝所伤。又二乘人。厌弃此心。求灰断果。将如来四德秘藏为无常。五阴谓是贼虎。怕怖驰走。缚脱虽殊。取舍俱失。若谛了者。不起不灭无得无生。了此妄心。念念无体。从何起执。念念自离。不须断灭。尚不得一。何况二乎。(侈字函第六卷。后卷并同此函)。

　　问。悟既现前。迷何处去。答。三界无别法。但是一心作。一切境。皆因动念。念若不生。境本无体。返穷动念。念亦空寂。即知迷时无失。悟亦无得。以无住真心。不增减故。譬如演若达多。以镜照面。爱镜中头。嗔责己头不见。自怖狂走。忽然狂歇。头非外来。纵未歇狂。亦何遗失。(第七卷)。

　○业如胶漆何成道　　○我达真空可顿消

　　问。众生业果种子现行。积劫所熏。犹如胶漆。云何但了一心。顿断成佛。答。若执心境是实。人法不空。徒经万劫修行。终不证于道果。若顿了无我。深达物虚。则能所俱消。有何不证。犹如微尘扬于猛吹。轻舸随于迅流。只恐不信一心。自生艰阻。且如勇施菩萨因犯淫欲。尚悟无生。性比丘尼无心修行。亦证道果。何况信解佛法。谛了自心。而无克证。或有疑云。岂不断烦恼耶。解曰。但谛观杀盗淫妄。从一心上起。当处便寂。何须更断。是以但了一心。自然万境如幻。何者。以一切法。皆从心生。心既无形。法何有相。高城和尚歌云。说教本穷无相理。广读元来不识心。识取心了取境。识心了境禅河净。若能了境便识心。万法都如闼婆影。(第八卷)。

　○悉具法身何隐显　　○间有盲聋不见闻

　　问。诸佛。法身。普遍众生心。既同一心。云何有现不现。答云。常现无不现时。或于一尘顿现。无不具足。或于诸尘普现。无不周遍。一处顿现者。如来眼睫。文殊宝冠。弥勒阁中。普贤毛孔。净名室里。摩耶腹中。芥子针锋。近尘远刹。悉能普现。其唯一毗卢清净法身之应用耳。此法身者。即是心也。所以言。若能谛观心不二。方见毗卢清净身。一念起恶心。法身亦随现。一念善心生。法身亦随现。乃至色处现。空处现。自在无碍。更莫远推诸佛。唯自一念空心是。摩诃衍论云。如来法身平等。自然遍一切处。但依众生心现。众生心者。犹如于镜。镜若有垢。色像不现。众生心垢。法身不现。其犹日月丽天。盲者不睹。雷霆震地。聋者不闻。道契则邻。不在身近。故福人出世。则琳琅现矣。薄福者出。则荆棘生焉。皆由自心有现不现。若了心性之人。悉皆平等显现。(第八卷)。

　○速证菩提唯一念　　○远求佛道在三祗

　　问。成佛之理。或云一念。或云三祗。未审定取何文。以印后学。答。成佛之旨。非在时劫。迟速之教属在权宜。故起信论明。为勇猛众生。成佛在于一念。为懈怠者。得果须满三祗。但形教迹之言。尽成方便。如楞严经云。如幻三摩提。弹指超无学。圆觉经云。知幻即离。不作方便。离幻即觉。亦无渐次。涅槃经云。屠儿广额。日杀千羊。后发心已。佛言。于贤劫中成佛。诸大菩萨。及阿罗汉疑云。我等成佛于远劫。广额何故成佛在先。佛言。欲早成者即早。欲远成者即远。若顿见性。即一念成。故知利钝不同。迟速在我。(第七卷)。

　　○又问。即心是佛。则诸佛何假三祗积德方成。答。为复学一乘实法。为复趣五性权机。此论自证法门。非述化仪方便。且楞伽经说有四佛(一化佛。随机赴感。二报生佛。酬其往因。三智慧佛。本觉显照。四如如佛。理体无二)。华严经十佛。(一正觉佛。无著见。二愿佛。出生见。三业报佛。深信见。四住持佛。随顺见。五涅槃佛。深入见。六法界佛。普至见。七心佛。安住见。八三昧佛。无量无依见。九本性佛。明了见。十随乐佛。普授见)。若依五教。随教不定。一小乘教。有二身佛(一生身。二法身)。二大乘初教。有三身佛(一法身。二应身。三化身)。三终教。有四身佛(一理性身。二法身。三报身。四应化身)。四顿教。唯一身佛(实性佛)。圆教。有十身佛(一众生身。二国土身。三业报身。四声闻身。五缘觉身。六菩萨身。七如来身。八智身。九法身。十虚空身)。又约心成佛。小乘(以善心修所得为佛)。初教(以心性为佛)。终教(以心性相泯为佛)。顿教(以心本不生为佛)。圆教(以心无碍无尽为佛)。若以如如佛。心佛本性佛。谁人不具。若以国土身。虚空身。何法不圆。则处处皆是宝坊。丘陵谁立。念念咸成正觉。妄想何分。如盲者不睹光明。非朝阳夕魄之过咎。似小果不闻圆顿。岂佛心妙旨之亲疏。但以法弱由于根微。道广在乎量大。如圆教华严。成佛不离一念。则毗目仙人执善财手。善财见身。往十方刹。无量佛所。经微尘劫。乃至放手。善财见身。还在本处。岂非本位不动。远近之刹历然。一念靡移。延促之时宛尔。(第六卷)。

　○三乘见佛何差别　　○异业逢渠字不同

　　问。无性理同。一时成佛。云何三乘见佛差别。答。随心感现。影像不同。自业差殊。非佛有异。观一水而俄分四等。皆自见差。共宝器而饭色不同。非他业变。如涅槃经云。十二因缘。下智观。故得声闻菩提。中智观。故得缘觉菩提。上智观。故得菩萨菩提。上上智观。故得佛菩提。又华严经云。譬如海水。潜流地中。有穿凿者。无不得水。而彼大海。不作分别我出于水。佛智海水。亦复如是。流入一切众生心中。若诸众生。修习法门。所得智慧。与如来智。平等无二。无有分别。但随众生心行异故。所得智慧。各各不同。又偈云。

譬如水一味。因器有差别。佛福田亦然。众生心故异。

　　(第六卷)。

　○因有发明称见道　　○不无唯证乃方知

　　问。三宝如虚空相。非见闻之所及。教中云何说见道。又称见佛。答。约本智发明。假称名见。非眼所睹。唯证乃知。若离断常二边。即见自身清净。见身清净。即是见佛清净。乃至见一切法。悉皆清净。无非是佛。无非是法。以自心性无生。顺物遍一切处故。若一微尘不是佛者。则成翳障。不入普眼之门。唯堕能所之见。又假名论偈云。

如来法为身。但应观法性。法性非所见。然亦不能知。

　　法性者。所谓空性无生性。此即诸佛第一义身。若见于此。名为见佛。(第七卷)。

