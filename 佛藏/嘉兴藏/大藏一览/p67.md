<!-- { "loadSidebar": true } -->
　　○裴相以所解一篇示师。师接置于坐。略不披阅。良久云。会么。公云。未测。师云。若便恁么会得。犹较些子。若形于纸墨。何有吾宗。

　　潭州石霜山性空禅师(见百丈)僧问。如何是西来意。师曰。若人在千尺井中。不假寸绳。你若出得此人。即答汝西来意。仰山后问耽源。如何出得井中人。耽源曰。痴汉谁在井中。仰山再问沩山。如何出得井中人。沩山乃呼慧寂。寂应诺。沩山曰。出也。仰山曰。我在耽源处得名。沩山处得地。

　　福州大安禅师(见百丈)问曰。学人欲识佛。何者即是。丈曰。大似骑牛觅牛。师曰。识后如何。丈曰。如人骑牛至家。师曰。始终如何保任。丈曰。如牧牛人。执杖视之。不令犯人苗稼。师自兹领旨。更不驰求。

　　○上堂云。大安在沩山。三十来年。吃沩山饭屙沩山屎。不学沩山禅。只看一头水牯牛。若落路入草。便牵出。若犯人苗稼。即鞭挞调伏既久。可怜生如今变作个露地白牛。常在面前。终日露迥迥地。赶亦不去也。

　　○又云。有句无句。如藤倚树。疏山闻。遂径往彼请问。值师泥壁次。便问。有句无句。如藤倚树。岂不是和尚道。师云。是。疏云。忽遇树倒藤枯时如何。师放下泥盘。呵呵大笑。归方丈。疏随后云。某甲四千里卖却布单。特为此因缘来。和尚何得相弄。师云。侍者讨钱还伊去。嘱云。后有独眼龙。为汝点破在。疏后到明。招举前话。招云。大沩可谓头正尾正。秪是不遇知音。疏却问。树倒藤枯时如何。招云。更使沩山笑转新。疏忽有省。乃云。沩山元来笑中有刀。遂遥礼悔过(统要五卷)。

　　福州古灵神赞禅师(见百丈)师本州大中受业。行脚事毕。却回省觐。受业师问曰。汝离吾去。得何事业。曰。并无事业。一日因浴。命师去垢。师乃拊背曰。好所佛殿。而佛不圣。其师回首视之。师曰。佛虽不圣。且能放光。其师又一日。在窗下看经。蜂子投窗纸求出。师睹之曰。世界如许广阔。不肯出。钻他故纸。驴年出得。其师置经。问曰。汝行脚遇何人。每每发言异常。师曰。某甲蒙百丈指个歇处。其师致斋。请师说法。乃曰。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。其师言下感悟曰。何期垂老。得闻极则事。(以上振字函第九卷)。

　　赵州从谂禅师(见南泉)问。如何是道。泉云。平常心是道。师云。可趣向否。云。趣向即乖。师云。不拟又争知是道。泉云。道不属知不知。知是妄觉。不知是无记。若直达不疑之道。犹如太虚。廓然虚豁。岂可强是非耶。师顿悟玄旨。

　　○师寻常见僧来。问云。曾到此间么。云。曾到。师云。吃茶去。或云。不曾到。师亦云。吃茶去。僧问。如何是祖师西来意。师云。庭前柏树子。僧云。和尚莫将境示人。云。我不将境示人。云。如何是祖师西来意。云。庭前柏树子。

　　○僧问。万法归一。一归何处。师云。老僧在青州作得一领布衫重七斤。

　　○僧问。学人乍入丛林。乞师指示。师云。吃粥了未。云。吃粥了。师云。洗钵盂去。其僧契悟。

　　○师因侍者报。大王来也。师云。万福大王。者云。未到。师云。又道来也。(黄龙南云。头头漏泄。罕遇仙陀。侍者只解报客。不知身在帝乡。赵州入草求人。不觉浑身泥水)。

　　○又云。如珠在掌。胡来胡现。汉来汉现。老僧把一枝草。为丈六金身用。把丈六金身。为一枝草用。佛是烦恼。烦恼是佛。有僧问。未审佛是谁家烦恼。师云。与一切人烦恼。僧云。如何免得。师云。用免作么。

　　○有婆令人送钱物至。请转藏经。师受施利。便下禅床转一匝。乃云。传语婆。婆。转藏经已竟。回举似婆。婆云。请转全藏。如何秪为转半藏(或出大随语统要六卷)。

　　湖南长沙景岑禅师(见南泉)上堂云。我若一向举扬宗教。法堂草深一丈。事不获已。所以向诸人道。尽十方世界是沙门眼。尽十方世界是自己光明。尽十方世界在自己光明里。尽十方世界无一人不是自己。光未发时。尚无佛。无众生消息。何处得山河国土来。

　　○师遣一僧问同参会和尚。见南泉后如何。会默然。未见南泉前作么生。会云。不可更别有。僧回举似。师示一偈。

百丈竿头不动人。虽然得入未为真。百丈竿头须进步。十方世界是全身。

　　僧问。百丈竿头如何进步。师云。朗州山。澧州水。僧云。请师道。师云。四海五湖皇化里。

　　师召尚书。书应诺。师曰。不是尚书本命。对曰。不可离却。即今祗对。别有第二主人。师曰。唤尚书作至尊得么。书曰。恁么总不祗对时。莫是弟子主人否。师曰。非但祗对。与不祗对时。无始劫来。是个生死根本。有偈曰。

学道之人不识真。只为从前认识神。无始劫来生死本。痴人唤作本来身。

　　衢州子湖岩利踪禅师(见南泉)上堂云。子湖有一只狗。上取人头。中取人心。下取人足。拟议即丧身失命。临济下二僧到参。方揭帘。师曰。看狗。二僧回顾。师归方丈。师中夜于僧堂前叫贼贼。大众皆惊。有一僧从僧堂内出。被师把住。云。捉得捉得。僧云。不是某甲。师云。是即是。只是不肯承当。

　　池州甘贽行者(见南泉)因化主至。问。是甚处。主云。药山。者云。还将得药来么。主云。未审有什么病。者取银百两施之。复云。山中有人。此物乃回。主寻归山纳疏。药山问。何归遽速。主叙前话。药山云。遭贼了也。急送还他。主及送还。者云。山中有人。更添百两施之(内此统要第四卷)。

　　五台山秘魔岩和尚(见永泰湍)常持一木叉。每见僧来礼拜。即叉却颈云。那个魔魅教汝出家。那个魔魅教汝行脚。道得也叉下死。道不得也叉下死。速道。鲜有对者(法眼代云。乞命。法灯代云。但引颈示之。玄觉代云。老儿家放却叉子得也)。

　　湖南祗林和尚(见永泰湍)每叱文殊普贤。皆为精魅。手持木剑。自谓降魔。才有僧参。便云。魔来。以剑乱挥。潜入方丈。如是十二年。后置剑无言。僧问。十二年前。为什么降魔。师曰。贼不打贫儿家。曰。十二年后。为什么不降魔。师曰。贼不打贫儿家。

　　镇州普化和尚(见盘山)佯狂无度。或城市。或冢间。振一铎云。明头来也打。暗头来也打。一日临济令僧捉住云。不明不暗时如何。答曰。来日大悲院里有斋。凡见人无高下。皆振铎一声。时号普化和尚。或将铎就人耳边振之。或拊其背。有回顾者。即展手云。乞我一钱。临济与河阳木塔长老同坐。因说。普化风颠。知他是凡是圣。偶师到来。济便问。汝是凡是圣。师云。汝且道。我是凡是圣。济便喝。师指云。河阳新妇子。木塔老婆禅。临济小厮儿。却具一只眼。济云。这贼。师云。贼。贼便出去。

　　○师将示灭。谓人曰。乞个直裰。或与披袄。或与布裘。皆不受。时临济令人送与一棺。师笑曰。临济厮儿饶舌。便受之。告众曰。明日去东门迁化。郡人皆送。厉声曰。今日葬不合青乌。第二日南门迁化。人亦随之。又曰。明日西门方吉。人出渐稀。第四日自擎棺出北门外。振铎入棺而逝。人揭视之不见。唯闻铎声渐远。盘山将顺世。告众曰。有人邈得吾真否。或将顶相呈似。皆不契。师曰。某甲邈得。山云。何不呈似老僧。师打觔斗而出。山云。这汉向后如风狂接人去在(以上振字函第十卷)。

　　五台山智通禅师(见归宗)忽一夜叫云。我大悟也。明日归。宗问。昨夜大悟底僧出来。师出。宗云。汝见什么道理。说似看。师云。师姑天然是女人作。宗异之。(振字函第十卷)。

　　南岳第四世

　　(仰山　香严　灵云　王常侍　俱胝　道吾　末山　临济)

　　袁州仰山慧寂禅师(见沩山)问曰。汝是有主沙弥。无主沙弥。师曰。有主。沩曰。在什么处。师从西过东立。沩异之。一日沩问。甚处去来。师曰。田中来。沩曰。田中多少人。师插锹而立。沩曰。今日南山大有人刈茅在。师举锹而去(玄沙云。我若见即蹋倒锹子。僧问镜清。玄沙蹋锹其意如何。清云。勿奈船何。打破戽斗)。

　　○忽有异僧从空而至。师问。近离甚处。曰。早离西天。师曰。何太迟生。曰。游山玩水。师曰。神通妙用。不无阇梨。佛法须还老僧。曰。特来礼文殊。却遇小释迦。(此出统要五卷)。

　　邓州香岩智闲禅师(见沩山)沩问。本分事。试道一句来。师进数语。沩皆不许。师请为说。沩曰。吾说是吾之见解。于汝何益。师遍检诸。方语句。无一言可对。乃自叹曰。画饼不可充饥。于是尽焚之。泣辞沩去。抵南阳忠国师遗迹止焉。一日除草因。以瓦砾击竹作声。廓然省悟。焚香遥礼沩山云。当时若为我说却。何有今日事也。乃述偈云。

一击忘所知。更不假修治。处处无踪迹。色色外威仪。诸方达道者。咸言上上机。

　　沩见向仰山道。香岩击竹会处。有投机颂。仰云。恐宿构来。待某甲问过。见岩便云。师兄颂未在。更道。师云。去年贫。未是贫。今年贫。始是贫。去年无卓锥之地。今年锥也无。仰云。如来禅还师兄会。祖师禅未梦在。师又呈一颂。

吾有一机。瞬目示伊。若也不会。别唤沙弥。

　　仰云。且喜师兄。会得祖师禅。

　　福州灵云志勤禅师(见沩山)因桃花悟道。有偈。

三十年来寻剑客。几逢叶落几抽枝。自从一见桃华后。直至如今更不疑。

　　沩印可。从缘悟达。永无退失(玄沙云。谛当甚谛当。敢保老兄犹未彻。众疑此语。玄沙问地藏。我恁么道。汝作么生会。藏云。不是桂琛。即走杀天下人)。

　　襄州王敬初常侍(见沩山)视事次。米和尚至。王乃举笔。米曰。还判得虚空否。公掷笔。入宅更不出。米致疑。明日凭鼓山主。往探其意。米随潜听。主乃问。昨日米和尚有甚言句。不得相见。王曰。师子咬人。韩卢逐块。米闻乃省。遽出笑曰。我会也。

　　婺州金华俱胝和尚(见天龙)有尼到庵稍晚。师乃留宿。尼曰。道得即宿。师无对。尼去后。师叹曰。我虽丈夫。而无丈夫之气。拟往诸方参寻去。其夜山神告曰。不须离此。将有大菩萨来。为和尚说法也。果旬日天龙和尚到庵。师具陈前事。天龙竖一指示之。师乃大悟。凡参学到。师唯举一指。别无提唱。临终曰。吾得一指禅。平生用不尽。

