<!-- { "loadSidebar": true } -->
　　法华经云。佛告比丘。当知如来方便深入众生之性。知其志乐小法。深着五欲。为是等故说于涅槃。是人若闻则便信受。譬如五百由旬险恶之处。有一导师。善知险道通塞之相。将导众人欲过此难至珍宝处。所将人众。中道懈退。白导师言。我等疲极。前路犹远。今欲退还。导师愍彼。舍大珍宝。以方便力。于险道中。化作一城。告众人言。汝莫退还。今此大城可于中止。是时疲极之众。心大欢喜。前入化城。生安隐想。尔时导师。知此人众。既得止息无复疲倦。而灭化城。语众人言。宝所在近。向者大城。我所化作。为止息耳。如来导师亦复如是。知诸生死恶道悬远。若诸众生。闻一乘者便作是念。佛道长远。久受勤苦。乃可得成。佛知怯劣。以方便力。而于中道为止息故说二涅槃。若众生住于二地。如来即便为说。汝等所作未办。汝所住地。近于佛慧。应当筹量。所得涅槃。未真实也。但是如来方便之力。于一佛乘。方便说三。(竹字函第三卷)。

　　要集云。昔一聚落。去王城五由旬。彼有美水。王敕日日送水。村人疲苦。悉欲逃移。村主语之。汝等莫去。我当为汝白王。改五由旬作三由旬。使汝得近。往来不疲。即往白王。王为改之作三由旬。众人闻已。便大欢喜。世间之人。修行正法。度于五道向涅槃城。心生疲倦便欲舍离。如来法王有大方便。于一乘法分别说三。小乘之人闻之欢喜。以为易行。进德求度。如彼村人。亦复如是。(帐字函第二卷)。

　说诸法相分三种　　依他遍计与圆成

　　瑜伽论云。如来说诸法相。略有三种。一者遍计所执相。谓一切法名假安立自性差别。乃至为令随起言说。二者依他起相。谓一切法缘生自性。则此有故彼有。此生故彼生。谓无明缘行。乃至招集纯大苦蕴。三者诸法圆成相。谓一切法平等真如。渐渐修集乃至菩提。方证圆满。如眩翳人眼有翳病。遍计执相。当知亦尔。如眩翳人青黄等相。差别现前。依他起相。当知亦尔。如净眼人离眩翳患。本性所行。无乱境界。圆成实相。当知亦尔。(缘字函第六卷)。

　语默视瞬皆为说　　见闻知觉岂非听

　　宗镜云。语默动静。无非佛事。如云台宝网尽演妙音。毛孔光明皆能说法。香积世界。餐香饭而三昧显。极乐国土听风柯而正念成。丝竹可以传心。目击以之存道。既语默视瞬皆说。则闻见觉知尽听。苟能得法契神。何必要因言说。如琴中传意于秦王。脱荆轲之手。相如调文君之女。终获随车。帝释有法乐之臣。马鸣有和罗之技。皆丝竹传心也。目击道存者。庄子云。夫子欲见温伯雪子。久而不见。及见。寂无一言。及出子路怪而问曰。夫子欲见温伯雪子久矣。何以寂无一言。子曰。若斯人者。目击而道存。亦不可以容声者矣。若云台。若宝网。若毛孔。若光明。皆能说法者。华严经中可见。(富字函第四卷)。

　善哉若有闻法人　　由斯无一不成佛

　　宗镜举法华经偈云。

若有闻法者。无一不成佛。

　　昔泥蛤闻法而生天(故事见十善品)。厩象听经而悛恶(故事见杂缘品)。比丘信受而获果。女人思惟而悟空(故事见禅定品)。○(富字函第六卷)。

　或因恶境接众生　　譬若莲华开烈日

　　大乘论云。有时菩萨正居王位。或现种种逼恼众生。是以安立于戒律中。

　　○释曰。众生有二种。或宜欢喜教化。譬如拘物头花因凉月开敷。或宜逼恼教化。譬如莲花因烈日开敷。菩萨亦尔。如那罗王。及善财童子。或现可爱事。或现可畏事。安立众生于善处。(与字函第四卷)。

　然佛从来平等法　　接物何尝贵贱分

　　大庄严论云。佛难波斯匿王。分别出家贵贱。我不以为贵选择王贤等。亦度下贱优波离等。我不齐为大富长者须达多等。亦度贫贱须赖多等。我不齐为大智舍利弗。亦为钝根周离槃特等。我不齐为少欲知足摩诃迦叶。亦为多欲婆难阤等。我不齐为耆旧宿德优楼频螺迦叶。亦为幼稚须阤耶等。我不齐为憍慢婆迦赖等。亦为极恶鸯掘摩罗。我不齐为多智男子而为说法。亦为浅智女人而为说法。佛告波斯匿王。若娶妇嫁女。应择种姓。此佛法中。唯观宿世善恶因缘。不择种姓。唯观信施。不观珍宝。索戒清净。不索家门清净。偈曰。

　佛法无偏党　　平等示正道　　为一切众生
　作安隐正路　　譬如大市中　　示买一切物
　我法市亦尔　　不择其种姓

　　(君字函第七卷)。

　岂是文殊不知者　　俯为众生故问之

　　涅槃经云。佛答文殊。譬如轮宝上下回转。如来说法亦复如是。能令下趣诸恶众生。上生人天。乃至佛道。是故汝今不应赞言。如来于此更转法轮。文殊白佛。我于此义非为不知。所以问者。为欲利益诸众生故。(一字函第三卷)。

　若受如来所说法　　甘投火聚愿求闻

　　华严经云。菩萨勤求佛法。所有珍财。皆无吝惜。不见有物难得可重。但于能说佛法之人。生难遭想。是故菩萨于内外财。为求佛法。悉能舍施。无有恭敬而不能行。无有憍慢而不能舍。无有承事而不能作。无有勤苦而不能受。若闻一句未曾闻法。生大欢喜。胜得转轮王位。若得一偈未曾闻法。能净菩萨行。胜得帝释梵王位。住无量劫。若有人言。我有一句佛所说法。能净菩萨行。汝今若能入大火坑。受极大苦。当以相与。菩萨尔时作如是念。我以一句佛所说法。净菩萨行故。假使三千大千世界。大火满中。尚欲从于梵天之上。投身而下。况小火坑。而不能入。然我今者为求佛法。应受一切地狱众苦。何况人中诸小苦恼。菩萨如是求于佛法。如其所闻观察修行。非但口言而可清净。(爱字函第五卷)。

　听法之人不宗敬　　如斯之辈莫与谈

　　菩萨戒经。人在高处。己身处下。不应说法。除为病患。心不信者。不应为说。不厌生死者。不应为说。人在己前。人覆头者。求过失者。不应为说。何以故。诸佛菩萨。恭敬法故。若说法者。尊重于法。听法之人。亦生宗敬。至心听受。不生轻慢。是名清净说。(贤字函第三卷)。

　按教明心指标月　　由文见义色因灯

　　圆觉经云。修多罗教。如标月指。若复见月。了知所标。毕竟非月。一切如来。种种言说开示菩萨。亦复如是。

　　楞伽经云。佛告大慧。善于语义。知语与义。不一不异。义之与语。亦复如是。若义异语。则不应因语而显于义。而因语见义。如灯照色。大慧。譬如有人持灯照物。知物如是。在如是处。菩萨亦尔。因语言灯。入离言说。自证境界。(四字函第四卷)。

　灯虽显色见由眼　　眼非见性乃由心

　　楞严经云。佛告阿难。诸盲无眼。唯观黑暗。与有眼人。处于暗室。二黑有别。为无有别。如是世尊。此暗中人。与彼群盲。二黑校量曾无有异。阿难。若无眼人。全见前黑。忽得眼光。还于前尘见种种色。名眼见者。彼暗中人。全见前黑。忽获灯光。亦于前尘见种种色。应名灯见。若灯见者灯能有见。又则灯观。何关汝事。是故当知灯能显色。如是见者是眼非灯。眼能显色。如是见性。是心非眼。(染字函第一卷)。

　依趣于义不依文　　依趣于智不依识

　　宝积经云。菩萨修行。般若波罗蜜多故。于四依趣善能具足。所谓依趣于义不依趣文。依趣于智。不依趣识。依趣于了义经。不依趣不了义经。依趣于法。不依趣数取趣者。云何名为依趣于义不依文。所言文者。谓世间法。传习文词。所言义者。谓通达出世间法。乃至如来所演八万四千法藏声教。皆名为文。诸离一切言音文字。理不可说。是名为义。云何依趣于智。不依趣识。谓善巧了知诸有言教数取趣义。是名为识。此不应依。诸有言教。如法性义。即是于智。此应依趣。云何不依趣不了义经。依趣了义经。若诸经中。说世俗谛。名不了义。说胜义谛。名为了义。乃至经中所说厌背生死。欣乐涅槃。名不了义。若有宣说生死涅槃。二无差别。是名了义。云何依趣于法。不依趣数取者。若有依止数取之见诸所缘法。如是之相名数取者。如来依世俗谛为众生说。若有众生于此言教起于执着。如是等类。不应依趣。何以故。如来欲令于彼正依趣故。说如是法。汝等依趣诸法实性。无宜依趣彼数取者。何等是为诸法实性。谓无有变异。无有增益。无作。无不作。不住无根本。如是之相。是名法性。(官字函第二卷)。

　摄心归一魔无便　　如龟藏六狗难伤

　　宗镜举禅门中云。不怕念起。唯虑觉迟。又云。瞥起是病。不续是药。是以初心摄念为先。是入道之阶渐。昔佛在世。有一道人。在河边树下学道。十二年中。贪想不除。目色耳声。身静意游。曾无宁息。十二年中。不能得道。佛知可度。化作沙门。往至其所。树下共宿。须臾月明。有龟从河中出。来至树下。复有水狗饥行求食。与龟相逢。便欲啖龟。龟缩头尾。及其四脚。藏于甲中。不能得啖。水狗少远。复出头足。行步如故。不能奈何。遂乃得脱。于是道人问化沙门。此龟有护命之铠。水狗不能得其便。化沙门答言。吾念世人。不如此龟。不知无常。放恣六情。外魔得便。即说偈言。

藏六如龟。防意如城。慧与魔战。胜则无患。

　　(车字函第八卷)。

　四相人我寿众生　　四病作止并任灭

　　(附理事障)。

　　金刚经云。若菩萨有我相。人相。众生相。寿者相。即非菩萨助深记注云。我相谓于自身不计为我故。人相不计我转趣。余趣为人故。众生相不计我盛衰苦乐。为众生故。寿者相不计我。一报命根不断。为寿者故。今菩萨既亡四相。已达身空。即除我执。又有注云。无我者。则无色受想行识之见也。无人者。了四大不实。终归地水火风也。无众生者。则无生灭心也。无寿者者则我身本空。宁有寿者。四相既空。法眼明矣。

　　圆觉经云。彼善知识所证妙法应离四病。一者作病。有作是言。我于本心作种种行欲求圆觉。彼圆觉性非作得。故说名为病。二者任病。有作是言。我等今者。不断生死不求涅槃。涅槃生死无起灭念。任彼一切。随诸法性。欲求圆觉。彼圆觉性非任有。故说名为病。三者止病。有作是言。我今自心永息诸念。得一切性。寂然平等。欲求圆觉。彼圆觉性非止合。故说名为病。四者灭病。有作是言。我令永断一切烦恼。身心毕竟空无所有。何况根尘虚妄境界。一切永寂欲求圆觉。彼圆觉性非寂相。故说名为病。悉当离之。

