<!-- { "loadSidebar": true } -->
　　五分律云。佛告阿难。海有八未曾有。大海渐深。潮不过限。不宿死尸。百川来会无复异称。万流悉归而无增减。出真珠等宝。大身众生。皆住其中。同一咸味。是为八。我此正法。亦复如是。渐渐制。渐渐教。渐渐学。我诸弟子。于所制戒。终不敢越。有犯必黜。不宿容之。杂类出家。皆舍本姓。称释子沙门。诸善男子出家。多得无余涅槃而无增减。有种种法宝。所谓四念处。乃至八圣道分。有诸大人四果等众住正法中。若有入者。同一解脱味。(和字函第八卷)。

　　四。世界成立

　　阿含经云。世界初成。光音天人下来。各有身光。飞行自在。见有地肥。极为香美。取食多者。即失神足。体重无光。日月始生。因贪食故。地肥灭没。复生婆罗。婆罗灭没。复生粳米。长四寸许。朝割暮生。食彼米故。方分男形女相。行不净行。彼便作家。于中懒堕。众生便作是念。多取粳米为一日食。乃至积聚。渐至七日。米随所割。暮不复生。因此造作田种。立以标榜。于是有一众生。而入他田。窃取他稻。便相拳斗。众生举一智者三摩多为守田主。若可诃者。当令彼诃。我曹所得稻谷。当以输送。是田主谓之刹利种。其有舍家入山求道。远离恶法。谓婆罗门种。习业自营。谓之居士种。习诸伎艺。以为生活。谓之首阤罗种。是四种中。有人思惟。世间恩爱污秽不净。何足贪着。所以舍家。剃除须发。法服求道。我是沙门。(履字函第十卷映字函第七卷)。

　　楞严经云。佛告富楼那。如汝所言。清净本然。云何忽生山河大地(云云)觉非所明。因明立所。所既妄立。生汝妄能。无同异中。炽然成异。异彼所异。因异立同。如是扰乱。相待生劳。劳久发尘。自相浑浊。由是引起尘劳烦恼。起为世界。静成虚空。虚空为同。世界为异。彼无同异。真有为法。觉明空昧。相待成摇。故有风轮。执持世界。因空生摇。坚明立碍。彼金宝者。明觉立坚。故有金轮。保持国土。坚觉宝成。摇明风出。风金相摩。故有火光。为变化性。宝明生润。火光上蒸。故有水轮。含十方界。火腾水降。交发立坚。湿为巨海。干为洲潬。以是义故。彼大海中。火光常起。彼洲潬中。江河常注。水势劣火。结为高山。是故山石击则成焰。融则成水。土势劣水。抽为草木。是故林薮遇烧成土。因绞成水。交妄发生。递相为种。以是因缘。世界相续。(长庆注云。此一段经大意。皆由不了一心致有山河大地。是业识之所招感。若此恶道又为福报也)。复次佛言。有漏世界。十二类生。本觉妙明。觉圆心体。与十方佛。无二无别。由汝妄想。迷理为咎。痴爱发生。生发遍迷。故有空性。化迷不息。有世界生。则此微尘国土。非无漏者。皆是迷顽妄想安立。当知虚空。生汝心内。犹如片云。点太清里。况诸世界。在虚空耶。汝等一人发真归元。此十方空。皆悉销殒。云何空中所有国土。而不振裂。(长庆注云。虚空生汝心内犹如云点太清者。此说由汝妄想有世界生也。况诸世界在虚空者。况则喻也。此说虚空生汝心内。喻如世界在于虚空也。一人归元。十方销殒。云何国土而不振裂者。有人悟道时。诸魔外宫殿崩坏。如正法念处经云。一子出家。尚感诸天欢喜相贺。一人悟道。空中振裂焉。敢不信也)。○(出第九卷)。

　　庄椿云。四种人所观不同。一凡夫人见三界为乐。法华云。欢喜游戏。不觉不知。于诸欲染。贪着深固。二二乘人见三界为苦。法华云。三界无安。犹如火宅。众苦充满。三菩萨人观三界唯空。

　　楞严云。见与见缘。并所想相。犹如空华。本无所有。四诸佛人观三界唯心。楞严云。一切世间。诸所有物。皆即菩提妙明元心。

　　五。四洲风物

　　须弥山东有天下。名东弗于逮。其土正圆。纵广九千由旬。人面亦圆。身长三肘半。三百岁(少出多减)。以谷帛珠玑市易自活。

　　○须弥山西有天下。名西瞿耶尼。其土形如半月。纵广八千由旬。人面亦尔。身长三肘半。二百岁(少出多减)。以牛羊珠宝市易自活。

　　○须弥山南有天下。名南阎浮提。其土南狭北广。状如车箱。纵广七千由旬。人面亦尔。身长三肘半。百岁(少出多减)。以金银珍宝谷帛市活。

　　○须弥山北有天下。名北郁单曰。其土正方。纵广一万由旬。人面亦方。像彼地形。身长七肘。衣重二两。寿千岁。无增减。食自然粳米。天味具足以为揣食。无有市易。持生自活。无我我所。起欲心时。则熟视女人舍之而去。彼女随后往诣园林。若彼女人。是彼男子父母中表之亲。不应行欲者。树不曲荫。各自散去。若非亲应行欲者。树则曲荫其身。随意娱乐。彼人怀妊。七八日便产。随生男女。置于路头。舍之而去。诸有行人。出指令嗽。指出指乳。过七日已。其儿成长。与彼人等。男向男众。女向女众。彼人命终。置四衢道。有忧慰禅伽鸟。接彼死尸。置于他方。(履字函第十卷。映字函第七卷)。

　　正念处经云。郁单越人。于山障外彻见无碍。耳之所闻。若远若近。若大若小。而皆得闻。弗婆提人(亦名弗于逮)。于黑闇中。亦见众色。耳识所缘尽一箭道。瞿阤尼人(亦名瞿耶尼)。眼识所缘。山壁无碍。眼识闻声。如阎浮提蚖蛇之类眼中闻声。瞿阤尼人。亦复如是。如隔障碍。闻众音声。见众色像。亦复如是。(宜字函第四卷)。

　　因本经云。阎浮提洲有五种胜三天下。上至他化自在天。一者勇健。二者正念。三者佛出世处。四者是修业地。五者行梵行处。诸天及三天下。各有三种。胜阎浮提。一者长寿。二者色胜。三者地胜。(映字函第八卷)。

　　分别功德论下云。婆拘罗尊者长寿第一。于百寿中而加六十。阿难问曰。尊者长寿。何以不生三方。答曰。诸佛不生三方。以其土人难化故。此土众生。利根捷疾极恶勇猛。取道不难。是故往古诸佛皆生此中。(渭字函)。

　　有情品

　○四生湿化卵胎中　　○六道天人鬼狱等

　　一。始托四生(卵胎湿化)

　　鞞婆沙论云。问曰。未知卵生云何。答曰。所谓众生入于卵中。卵所缠。卵所褁。啄破而生。如雁鸳鸯。孔雀鹦鹉。鸲鹆千秋。或金翅鸟。或龙或人。问曰。胎生云何。答谓。众生入胎网中。胎裂而生。如象马猪羊。骡驴骆驼。水牛野鹿。或金翅鸟。或龙或人。问曰。湿生云何。答谓。众生因竹苇孔。腐树孔。臭肉秽食。圊厕泥粪。热气蒸郁。相近相逼。相因而生。如蛣蜣蚊虻。蛾蜀虫蚁。或金翅鸟。或龙或人。问曰。化生云何。答谓。众生。成就一切根具足身肢节。一时而生。如一切地狱。一切饿鬼。一切中阴。一切天金翅鸟。或龙或人。问曰。四生界有几生。答曰。欲界一切四生可得。色无色界。唯一切化生。问曰。此四生趣有几生。答曰。地狱饿鬼天。唯一化生。且饿鬼亦胎生。畜生及人。一切四生可得。问曰。云何知人中有卵生。答曰。阎浮利地多有商人。入海采宝。得二鹄鸟。形仪极妙。随意所化。一失一在。在者共卧一室。彼会合时遂生二卵。产二童子。后大出家。证阿罗汉。一名耆尸披罗尊者。二名复钵尸披罗尊者。问曰。云何知人中有湿生。答曰。顶生王尊者。遮罗尊者。问曰。云何知人中有化生。答曰。劫初人也(浮字函第四卷)。

　　二。终归六道(天　人　修罗　饿鬼　畜生　地狱)

　　○天道(前诸天品已见)。

　　○人道。如阿含经云。波斯匿王白佛。为婆罗门死还生。自姓婆罗门家为复刹利鞞舍首阤罗家耶。佛言。大王何得如是。当知有四种人。有一种人。从冥入冥。有一种人。从冥入明。有一种人。从明入冥。有一种人。从明入明。云何从冥入冥。谓有人生卑姓家。若生旃阤罗家。鱼猎家。及余种种下贱工巧业家。贫穷憔悴。复作卑贱之业。乃至为人作使。是名冥处。于此冥中复行身口意恶。身坏命终当生恶处。舍恶受恶。故名从冥入冥。

　　○云何从冥入明。谓有世人生卑姓家。乃至为人作诸鄙业。是名为冥。于此冥中身口意善。命终生天。故名从冥入明。

　　○云何从明入冥。谓生富乐之家。聪明黠慧。是名为明。于此明中身口意恶。命终恶趣。故名从明入冥。

　　○云何从明入明。谓生富乐之家。是名为明。于此明中身口意善。命终善趣。受天化生。是名从明入明。(不字函第二卷)。○(人道优劣之详。前报应品已见)。

　　修罗道。如杂阿含经云。昔一贫人渡河。为水所漂殆死。得出时有辟支佛。诣舍乞食。欢喜施竟腾空飞去。贫人发愿。愿我后身长大。一切深水无过膝者。以是因缘。为阿修罗得极大身。四大海水不能过膝。立于海中。身过须弥。(杜字函第五卷)。

　　正法念处经。昔婆罗门以四十乘车。载众饮食。于路欲施。见一佛塔。恶人所烧舍之而去。婆罗门思惟。宁可住施救如来塔。我苟不救。王若知之。必加重罚。非实信心。非尊重心。以车载水。灭此火已。含笑而言。我救此塔。为有福德无福德耶。若有福德。愿我后得大身。欲界无等。虽作此愿。而犹无信。不正思惟。常好斗战。不信正业。福田力故。生光明城。作阿修罗王。(初字函第八卷)。

　　楞严经云。阿修罗有四种类。若于鬼道以护法力成通入空。此阿修罗。从卵而生。鬼趣所摄。若于天中。降德贬坠。其所卜居。邻于日月。此阿修罗从胎而出。人趣所摄。有修罗王。执持世界。力洞无畏。能与释梵四天争权。此阿修罗因变化有。天趣所摄。下劣修罗。生大海心。旦游虚空。暮归水宿。此阿修罗。因湿气有。畜生趣摄。(染字函第九卷)。

　　正法念处经云。天之怨敌。名阿修罗王。住大海底须弥山侧。于欲界中。化身大小。随意能作所住之城。名曰光明。纵广八十由旬。寿五千岁。一日一夜。比人间五百岁。(初字函第八卷)。

　　阿含经云。罗睺罗阿修罗王。手鄣于月。时月天子惊怖投佛。佛说偈言。

月处虚空中。能灭一切闇。有大光明照。清白悉明了。月是世明灯。罗睺应速放。

　　罗睺闻偈已。心中怀战栗。流汗如沐浴。即速放彼月。(息字函第九卷)。

　　智度论云。欲界众生有三种。以善根有上中下故。上者六欲天。中者人中富贵。下者人中卑贱。又云。上分因缘。天道果报。中分因缘。人道果报。下分因缘修罗果报。修罗结使覆心。得道甚难。诸天虽随结使。直心信道。修罗心多邪曲。不时近道。以是故。修罗虽则与天相似。以其近道难故。故在人下。(建字函第十卷)。

