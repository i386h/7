<!-- { "loadSidebar": true } -->
　　○二十九祖慧可大师。因览佛书。超然自得。终日宴坐。神人告曰。将欲受果。何滞此耶。翊日头痛。空中告曰。此乃换骨。非常痛也。视其顶骨。如五峰秀出。后造少室。(得法传衣见达磨章)。

　　三十祖僧璨大师。初以白衣谒可。问曰。弟子身缠风恙。请和尚忏罪。可曰。将罪来。与汝忏。居士良久云。觅罪不可得。可曰。我与汝忏罪竟。宜依佛法僧住。曰。已知和尚是僧。未审何名佛法。可曰。是心是佛。是心是法。法佛无二。僧宝亦然。居士曰。今日始知。罪性不在内。不在外。不在中间。如其心然。佛法无二也。可深器之。即为剃发。云是吾宝。宜名僧璨。

　　○三十一祖道信大师。见璨。问曰。愿和尚乞与解脱法门。璨曰。谁缚汝。曰。无人缚。璨曰。何更求解脱乎。师言下大悟。

　　○三十二祖弘忍大师。为童时。信问。子何姓。答曰。姓即有。不是常姓。信曰。是何姓。答曰。是佛性。信曰。汝无性耶。答曰。性空故。信器之。(以上振字函第三卷)。

　　三十三祖慧能大师。仕宦之后。家贫卖薪。闻客读金刚经。悚然问曰。得于何人。客曰。得于黄梅。师抵韶州。复闻尼无尽藏读涅槃经。乃为解说其义。尼遂执卷问字。师曰。字即不识。义即请问。尼曰。字尚不识。曷能会义。师曰。诸佛妙理。非关文字。人皆异之。谒祖。问曰。汝自何来。曰。岭南。祖曰。欲须何事。曰。唯求作佛。祖曰。岭南人无佛性。曰。人有南北。佛性岂然。祖知异人。乃诃曰。着槽厂去。遂入碓坊。因祖一日告众曰。各述一偈。语意相符。则付衣法。会下七百余僧上座神秀者。众所宗仰。于壁书一偈云。

身是菩提树。心如明镜台。时时勤拂拭。莫使有尘埃。

　　众皆诵念。师闻此偈。谓同学曰。美则美矣。了则未了。有偈和之。同学皆笑。夜深师密倩一童子。于秀偈之侧写云。

菩提本非树。心镜亦非台。本来无一物。何假拂尘埃。

　　祖见此偈。乃潜召师。告曰。诸佛出世为一大事故。随机小大。遂有三乘。顿渐以为教门。后以正法眼藏付于迦叶。传授二十八世。至达磨届于此土。迨及于吾。今以法宝及所传衣。用付于汝。师曰。法则既授。衣付何人。祖曰。达磨初至。人未知信。所以传衣。以明得法。今信心已熟。衣乃争端。止于汝身。不复传也。师即南迈。众知共逐。至大庾岭。惠明先到。师掷衣钵于磐石上。曰。此衣表信。任君将去。明遂举之。如山不动。乃曰。我来求法。非为衣也。愿行者开示。师曰。不思善。不思恶。正恁么时。阿那个是明上座本来面目。明当大悟。师过南海。寓广州法性寺。因风飏刹幡。二僧对论。一云。幡动。一云。风动。师曰。风幡非动。动自心耳。二僧闻语。竦然异之。后中宗遣使薛简驰诏。不赴。因问心要曰。明喻智慧。暗况烦恼。傥不以智慧照破烦恼。无始生死。凭何出离。师曰。若以智慧照烦恼者。此是二乘小儿羊鹿等机。上智不尔。简曰。如何是大乘见解。师曰。明与无明。其性无二。处凡不减。在圣不增。住烦恼而不乱。居禅定而不寂。不断不常。不来不去。不在中间。及其内外。不生不灭。性相如如。常住不迁。名之曰道。简曰。师说不生不灭。何异外道。师曰。外道说不生不灭者。将灭止生。以生显灭。灭犹不灭。生说无生。我说不生不灭者。本自无生。今亦无灭。所以不同外道。汝若欲知心要。但一切善恶都莫思量。自然得入清净心体。湛然常寂。妙用恒沙。简言下悟。礼谢。还阙。(振字函第五卷)。

　　旁出品

　　(僧那　向居士　牛头融　牛头岩　鹤林　天柱　鸟窠　云居智　北秀　蒙山明　嵩岳安　破灶　嵩岳圭　无住　　匾担了　洪州达　寿州通　信州常　广州道　永嘉　司空净　婺州策　忠国师　荷泽)。

　○不惟直下秪单传　　○争奈旁人皆有分

　　僧那禅师(见二祖)谓门人慧满曰。祖师心印非专苦行。但助道耳。若契本心。发随意真光。之用。则苦行如握土成金。若唯务苦行。而不明本心。为憎爱所缚。则苦行如黑月夜履于险道。汝欲明本心者。当审谛推察。遇色遇声。未起觉观时。心何所之。是无耶。是有耶。既不堕有无处所。则心珠独朗。常照世间。而无一尘许间隔。未尝有一刹那顷断续之相。

　　向居士(见二祖)致书云。影由形起。响逐声来。弄影劳形。不识形为影本。扬声止响。不知声是响根。除烦恼而趣菩提。喻去形而觅影。离众生而求佛果。喻默声而寻响。故知迷悟一途。愚智非别。无名作名。因其名。则是非生矣。无理作理。因其理。则争论起矣。幻化非真。谁是谁非。虚妄无实。何空何有。将知得无所得。失无所失。聊申此意。伏望答之。

　　○二祖答偈。

备观来意皆如实。真幽之理竟不殊。本迷摩尼谓瓦砾。豁然自觉是真珠。无明智慧等无异。当知万法即皆如。愍此二见之徒辈。申词措笔作斯书。观身与佛不差别。何须更觅彼无余。

　　居士披捧遥礼。密承印记。(振字函第三卷)。

　　金陵牛头山。法融禅师(见四祖)博通经史。寻阅般若晓达真空。叹曰。儒道世典。非究竟法。般若正观。出世舟航。投师落发。隐牛头山。有百鸟衔花之异。号曰懒融。见人不起。亦不合掌。四祖访之。端坐不顾。祖问曰。在此作什么。师曰。观心。祖曰。观是何人。心是何物。师无对。便起作礼。问曰。大德高栖何所。祖曰。贫道不决所止。师曰。还识信禅师否。祖曰。贫道是也。因引祖至庵。唯见虎狼之类。祖作怖势。师曰。犹有这个在。祖曰。适来见什么。师无语。少选祖却于师宴坐石上书一佛字。师睹之竦然。祖曰。犹有这个在。师未晓。乃稽首请说真要。祖曰。夫百千法门同归方寸。河沙妙德总在心源。戒定慧门。神通变化。悉自具足。不离汝心。一切业障本来空寂。一切因果皆如梦幻。无三界可出。无菩提可求。人与非人。性相平等。大道空旷。绝思绝虑。如是之法。汝今已得。更无阙少。与佛何殊。更无别法。但任心自在。莫作观行。亦莫澄心。莫起贪瞋。莫怀愁虑。荡荡无碍。任意纵横。不作诸善。不作诸恶。行住坐卧。触目遇缘。总是佛之妙用。快乐无忧。故名为佛。师曰。既不许作观行。于境起时心如何对治。祖曰。境缘无好丑。好丑起于心。心若不强名。妄情从何起。妄情既不起。真心任遍知。

　　牛头山智岩禅师(见四祖)少为郎将。累战有功。弃官出家。隐舒州皖公山。有同从军者二人。寻访。谓师曰。郎将狂耶。何为住此。答曰。我狂欲醒。君狂正发。夫嗜色淫声。贪荣冒宠。流转生死。何由得出。二人感悟。叹息而去。师后谒融。发明大事。

　　润州鹤林玄素禅师(见四祖下牛头威禅师)有僧扣门。师问。什么人。曰。是僧。师曰。非但是僧。佛来亦不着。曰。佛来为什么不着。师曰。无汝止泊处。

　　舒州天柱崇慧禅师(见四祖下威禅师)僧问。如何是大通智胜佛。师曰。旷大劫来。未曾拥滞。不是智胜佛。是什么。曰。为什么佛法不现前。师曰。只为汝不会。所以成不现前。汝若会去。亦无佛道可成。

　　杭州鸟窠道林禅师(见四祖下威禅师)侍者会通。忽一日辞去。师问。何往。对曰。诸方学佛法去。师曰。佛法吾此间亦有少许。曰。如何是和尚佛法。师于身上拈起布毛吹之。通乃领悟。

　　天台云居智禅师(见四祖下忠禅师)僧问。见性成佛。其义云何。师曰。清净之性本来湛然。无有动摇。不属有无净秽长短取舍。体自翛然。如是明见。乃名见性。性即佛。佛即性。故云见性成佛。曰。性既清净。不属有无。因何有见。师曰。见无所见。曰。无所见。因何更有见。师曰。见处亦无。曰。如是见时。是谁之见。师曰。无有能见者。曰。究竟其理云何。师曰。汝知否。妄计为有。即有能所。乃得名迷。随见生解。便堕生死。明见之人即不然。终日见。未尝见。求见处。体相不可得。能所俱绝。名为见性。曰。此性遍一切处否。师曰。无处不遍。曰。凡夫具否。师曰。上言无处不遍。岂凡夫而不具乎。曰。因何诸佛菩萨不被生死所拘。而凡夫独萦此苦。何曾得遍。师曰。凡夫于清净性中。计有能所。即堕生死。诸佛大士。善知清净性中不属有无。即能所不立。曰。若如是说。即有了不了人。师曰。了尚不可得。岂有能了人乎。

　　北宗神秀禅师(见五祖)祖以坐禅为务。师叹曰。真吾师也。誓心苦节。以求其道。祖默识之。师有偈云。

一切佛法。自心本有。将心外求。舍父逃走。

　　袁州蒙山道明禅师(见五祖)参问初无解悟。及闻五祖密付衣法与卢行者。率数十人追逐至大庾岭。师最先见。卢。即掷衣钵于磐石上曰。此衣表信。可力争耶。任君将去。师遂举之。如山不动。乃曰。我来求法。非为衣也。愿乞开示。卢曰。不思善。不思恶。正恁么时。阿那个是明上座本来面目。师当下大悟。礼拜问曰。上来密语密意外。还更别。有意旨否。卢曰。我今与汝说者。即非密也。汝若返照自己面目。密却在汝边。师曰。某甲蒙指入处。如人饮水。冷暖自知。祖即我师。卢曰。吾与汝同师黄梅也。

　　嵩岳慧安国师(见五祖)有坦然怀让二人。参问如何是祖师西来意。师曰。何不问自己意。曰。如何是自己意。师曰。当观密作用。曰。如何密作用。师以目开合示之。然言下知归。

　　嵩岳破灶堕和尚(见五祖下安国师)嵩岳有庙甚灵。殿中唯安一灶。远近祭祀。师见以杖敲灶三下云。咄。此灶只是泥瓦合成。圣从何来。灵从何起。恁么烹宰物命。又打三下。灶乃破堕。须臾有一人。青衣峨冠。设拜。曰。我本此灶神。久受业报。蒙师说无生法。脱此生天。特来致谢。师曰。汝是本有之性。非吾强言。神再拜而没。

　　嵩岳元圭禅师(见安国师)一日有异人峨冠而至。从者极多。称谒大师。师曰。善来仁者。胡为而至。彼曰。师宁识我耶。师曰。吾观佛与众生等。吾一目之。岂分别耶。曰。我此岳神也。能生死于人。师安得一目我哉。师曰。吾本不生。汝焉能死。吾视身与空等。视吾与汝等。汝能坏空与汝乎。苟能坏空及汝。吾则不生不灭也。汝尚不能如是。又焉能生死吾耶。神稽首曰。我亦聪明。正直于余神。讵知师有广大之智辨乎。愿授以正戒。令我度世。师曰。汝既乞戒。即既戒也。所以者何。戒外无戒。又何戒哉。神曰。此理也。我闻茫昧。只求师戒。师于是为授五戒也。(五戒之详本经可见)。

