<!-- { "loadSidebar": true } -->
　　○云何净修意业。深自思惟。善恶之源。皆从心起。邪念因缘。能生万恶。正观因缘。能生万善。故经云。三界无别法。唯是一心作。当知心是万法之根本也。云何邪念。无明不了。妄执为我。我见坚固。贪瞋邪见。横计所有。生诸染着。故经云。因有我故。便有我所。因我所故。起于断常。六十二见。见思相续。九十八使。三界生死。轮回不息。当知邪念众恶之本。是故智者。制而不随。云何正观。彼我无差。色心不二。菩提烦恼。本性非殊。生死涅槃。平等一照。故经云。离我我所。观于平等。我及涅槃。此二皆空。当知诸法。但有名字。故经云。乃至涅槃。亦但有名字。又云。文字性离。名字亦空。何以故。法不自名。假名诠法。法既非法。名亦非名。名不当法。法不当名。名法无当。一切空寂。故经云。法无名字。言语断故。是以妙相绝名。真名非字。何以故。无为寂灭。至极微妙。绝相离名。心言路绝。当知正观。还源之要也。是故智者。正观因缘。万惑斯遣。境智双忘。心源净矣。是名净修意业。

　　○此应四仪六根所对。随缘了达入道次第云尔。

　　绛州本净禅师。幼岁披缁于曹溪之室。受记隶司空山无相寺。天宝中。玄宗遣中使杨光庭。入山采藤。因造丈室。礼问曰。弟子慕道斯久。愿和尚慈悲略垂开示。师曰。天下禅宗硕学咸会京师。天使归朝。足可咨决。贫道隈山傍水。无所用心。光庭泣拜。师曰。休礼贫道。天使为求佛耶。问道耶。曰。弟子智识昏昧。未审佛之与道。其义云何。师曰。若欲求佛。即心是佛。若欲会道。无心是道。曰。云何即心是佛。师曰。佛因心悟。心以佛彰。若悟无心。佛亦不有。曰。云何无心是道。师曰。道本无心。无心名道。若了无心。无心即道。光庭再拜而退。回奏。诏师入内。召集诸禅。与师阐扬佛理。有远禅师。出问。如师所见。以何为道。师曰。无心是道。远曰。道因心有。何得言无心是道。师曰。道本无名。因心名道。心名若有。道不虚然。穷心既无。道凭何立。二俱虚妄。总是假名。远曰。师现有身心。是道已否。师曰。山僧身心。本来是道。曰。适言无心是道。今又言身心本来是道。岂不相违。师曰。无心是道。心泯道无。心道一如。故言无心是道。身心本来是道。道亦本是身心。身心本既是空。道亦穷源无有。曰。观禅师形质甚小。却会此理。师曰。大德只见山僧相。不见山僧无相。经云。凡所有相。皆是虚妄。若见诸相非相。即悟其道。若以相为实。穷劫不能悟道。曰。今诸禅师。于相上说于无相。师曰。净名经云。四大无主。身亦无我。无我所见与道相应。大德若以四大有主是我。若有我见。穷劫不可会道也。远公闻语失色。师有偈曰。

四大无主复如水。遇曲逢直无彼此。净秽两处不生心。壅决何曾有二意。触境但似水无心。在世纵横有何事。

　　复云。一大如是。四大亦然。若明四大无主。即悟无心。若了无心。自然契道。

　　○又有志明禅师问曰。若言无心是道。瓦砾无心。亦应是道。又云。身心本来是道。四生十类。皆有身心。亦应是道。师曰。若作见闻觉知之解。与道悬殊。即是求见闻觉知之者。非求道之人。经云。无眼耳鼻舌身意。六根尚无。见闻觉知。凭何而立。穷本不有。何处存心。焉得不同草木瓦砾。志明杜口而退。师又偈曰。

见闻觉知无障碍。声香味触常三昧。如鸟空中只么飞。无取无舍无憎爱。若会应处本无心。方得名为观自在。

　　○又真禅师问曰。道既无心。佛有心否。佛之与道。是一是二。师曰。不一不异。曰。佛度众生。为有心故。道不度人。为无心故。一度一不度。何得无二。师曰。若言佛度众生。道无度者。此是大德妄生二见。如山僧即不然。佛是虚名。道亦妄立。二俱不实。总是假名。一假之中。何分二。问。曰。佛之与道。从是假名。当立名时。是谁为立。若有立者。何得言无。师曰。佛之与道。因心而立。推穷立心。心亦是无。心既是无。即悟二俱不实。知如梦幻。即悟本空。强立佛道二名。此是二乘人见解。师乃说无修无作偈曰。

见道方修道。不见复何修。道性如虚空。虚空何所修。遍观修道者。拨火觅浮沤。但看弄傀儡。线断一时休。

　　○又法空禅师问曰。佛之与道。俱是假名。十二分教亦应不实。何以从前尊宿。皆言修道。师曰。大德错会经意。道本无修。大德强修。道本无作。大德强作。道本无事。强生多事。道本无知。于中强知。如此见解。与道相违。从前尊宿。不应如是。自是大德不会。请思之。师。又偈曰。

道体本无修。不修自合道。若起修道心。此人不会道。弃却一真性。却入闹浩浩。忽逢修道人。第一莫向道。

　　○又安禅师问曰。道既假名。佛亦妄立。十二分教亦是接物度生。一切是妄。以何为真。师曰。为有妄故。将真对妄。推穷妄性本空。真亦何曾有故。故知真妄。总是假名。二事对治。都无实体。穷其根本。一切皆空。曰。既言一切是妄。妄亦同真。真妄无殊。复是何物。师曰。若言何物。何物亦妄。经云。无相似。无比况。言语道断。如鸟飞空。安公惭伏。师又偈曰。

推真真无相。穷妄妄无形。返观推穷心。知心亦假名。会道亦如此。到头亦只宁。

　　○又达性禅师问曰。禅师至妙至微。真妄双泯。佛道两亡。修行性空。名相不实。世界如幻。一切假名。作此解时。不可断绝。众生善恶二根。师曰。善恶二根。皆因心有。穷心若有。根亦非虚。推心既无。根因何立。经云。善不善法。从心化生。善恶业缘。本无有实。师又偈曰。

善既从心生。恶岂离心有。善恶是外缘。于心实不有。舍恶送何处。取善令谁守。伤嗟二见人。攀缘两头走。若悟本无心。始悔从前咎。

　　○又有近臣问曰。此身从何而来。百年之后复归何处。师曰。如人梦时。从何而来。觉时从何而去。曰。梦时不可言无。既觉不可言有。虽有有无。来往无所。师曰。贫道此身。亦如其梦。师又偈曰。

视生如在梦。梦里实是闹。忽觉万事休。还同睡时悟。智者会悟梦。迷人信梦闹。会梦如两般。一悟无别悟。富贵与贫贱。更亦无别路。

　　婺州玄策禅师(见六祖)有智隍禅师。曾谒五祖。庵居二十年。自谓正受。师知隍所得未真。往问曰。汝坐此作么。隍曰。入定。师曰。入定有心耶。无心耶。若有心者。一切蠢动之类。皆应得定。若无心者。一切草木之流。亦合得定。曰。我正入定时。则不见有有无之心。师曰。既不见有。有无之心。即是常定。何有出入。若有出入。则非大定。隍无语。良久问。师嗣谁。师曰。我师六祖。曰。六祖以何为禅定。师曰。我师云。夫妙湛圆寂。体用如如。五阴本空。六尘非有。不出不入不定不乱。禅性无住。离住禅寂。禅性无生。离生禅想。心如虚空。亦无虚空之量。隍闻此语。未息疑情。遂造曹溪请决。而祖意与师冥符。隍始开悟。

　　西京光宅寺慧忠国师(见六祖)肃宗。待以师礼。有西天大耳三藏。到京云。得他心慧眼。敕令与师试验。师问曰。汝得他心通耶。对曰。不敢。师曰。汝道老僧。即今在什么处。曰。和尚是一国之师。何得却去西川看竞渡。师再问。汝道老僧即今在什么处。曰。和尚是一国之师。何得却在天津桥上。看弄猢狲。师第三问。语亦同前。三藏良久。罔知去处。师叱曰。这野狐精。他心通在什么处(僧问仰山。长耳三藏第三度为什么不见国师。山曰。前两度是涉境心。后入自受用三昧。所以不见。又问僧举前语问玄沙。沙曰。汝道前二度还见么。玄觉云。前两度若见。后来为什么不见。且道利害在什么处。僧问赵州曰。三藏第三度不见国师。未审国师在什么处。赵州云。在三藏鼻孔里。僧问玄沙。既在鼻孔里。为什么不见。沙云。只为太近)师一日唤侍者。者应诺。师曰。将谓吾辜负汝。却是汝辜负吾。(僧问玄沙。国师唤侍者意作么生。沙云。却是侍者会。云居锡云。且道侍者会不会。若道会。国师又道辜负吾。若道不会。玄沙又道却是侍者会。且作么生商量。玄觉征问僧。什么是侍者会处。僧云。若不会争解恁么应。玄觉云。汝少会在。又云。若于这里商量得去。便见玄沙)。肃宗问。如何是无诤三昧。师曰。檀越踏毗卢顶上行。曰。此意如何。师曰。莫认自己作清净法身。又问师。师都不视之。曰。朕是大唐天子。师何以殊不顾视。师曰。还见虚空么。曰。见。师曰。他还眨目视陛下否。

　　○师问紫璘供奉。佛是什么义。曰。是觉义。师曰。佛曾迷否。曰。不曾迷。师曰。用觉作么。无对。又问。如何是实相。师曰。把将虚底来。曰。虚底不可得。师曰。虚底尚不可得。问实相作么。

　　○师化缘将毕。乃辞代宗。宗曰。师灭度后。弟子将何所记。师告檀越。造取一所无缝塔。曰。就师请样。师良久曰。会么。曰。不会。师曰。贫道去后。有侍者应真却知此事。后诏真入内。举问前语。真良久曰。圣上会么。曰。不会。真述偈曰。

湘之南。潭之北。中有黄金充一国。无影树下合同船。琉璃殿上无知识。真后住耽源山。

　　西京荷泽神会禅师(见六祖)。祖上堂告众。吾有一物。无头无尾。无名无字。无背无面。诸人还识否。师乃出曰。是诸佛之本源。神会之佛性。祖曰。向汝道无名无字。汝便唤作本源佛性。

　　分派品第五十八(一百四十八则)

　　(六祖法嗣唯南岳清原二人。儿孙绵远。○南岳接马祖。直下分临济沩仰二枝。沩仰至五代无传。○清原接石头。直下分曹洞云门法眼三派。法眼至三代。流入高丽也)。

　○南岳一枝临济茂　　○清原两派洞云长

　　南岳派

　　(让禅师)

　　南岳怀让禅师(见六祖)祖问。什么处来。曰。嵩山来。祖曰。是什么物。恁么来。曰。说似一物即不中。祖曰。还可修证否。曰。修证即不无。污染即不得。祖曰。只此不污染。乃诸佛之所护念。汝既如是。吾亦如是。善自护持。

　　○又僧问。如镜铸像。像成后镜明。向什么处去。师曰。如大德为童子时。相貌何在。曰。像成后为什么不鉴照。师曰。虽不鉴照。瞒他一点不得。(以上振字函第五卷)。

　　南岳第一世

　　(马祖)

　　江西马祖道一大师(见南岳)僧问。为甚说即心即佛。师云。止小儿啼。僧云。啼止时如何。师云。非心非佛。僧云。除此二种。人来。如何指示。师云。向伊道不是物。忽遇其中人来时如何。师云。且教伊体会大道。

