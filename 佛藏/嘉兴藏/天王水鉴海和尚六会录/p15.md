<!-- { "loadSidebar": true } -->

　　传

　　兴阳独冠敬和尚传

　　师讳行敬号独冠云梦人姓杨氏德安望族也师甫离襁褓唯喜静坐十三岁从本邑空如剃落一夕梦观音大士换骨至齿牙间负痛而觉至是不尚持诵独喜禅寂偶得天奇语录阅至阿娘墙内唤哪哪途路师僧会也么拶破者些关捩子娘娘依旧是婆婆不觉拊几曰有是哉遂荷笠南游首谒密云悟和尚于太白山中时悟中兴临济之道大振东南万指环绕师见即问不着佛求不着法求不着僧求学人大事不明当何所求悟劈头便棒师曰学人到者里因甚不会悟曰不会正是汝好消息繇是太白峰头玲珑岩畔搬柴曳石看斯一棒三年靡间偶过云门得管带轻安然与本参话头不能洞明乃再上天童悟见曰者小老穿与么大鞋师翘一足曰者是大是小悟打一棒曰汝道是大是小师拟对悟连棒打出复依数载随悟上天台而悟旋示寂师放声大哭曰将谓到通玄发明此事谁知薄福至此然既此山失望必当择木而栖会金粟费隐容和尚执丧至通玄师见心喜且容道重诸方师自谓曰此天赐我矣乃造金粟问远趋函丈乞师指示容以手指曰我指示汝师当下豁然如人放下百二十斤担子连声曰如此则恩大难酬容劈头棒曰作与么会俾司客容问龙生金凤子翀破碧琉璃意旨如何师作舞而出已而师资水乳一问一答日增阃奥容升天童师侍往仍司客容问描也描不成画也画不就意旨如何师曰合取两片皮容曰汝分上又作么生师便喝容复问众众答不契容曰何不看敬知客下语容复迁超果福严师皆随行后赴径山师亦荷橐从之复命典客盖师为人谦恭动止不妄是以容凡遇大宾至乃命师典之且典之有方风雅悦人老知客之名声播丛林癸巳师四十一岁容问风不来树不动田鸡不跳草不动意旨如何师曰龙吟雾起虎啸风生容曰端的作么生师曰请和尚珍重容曰我别汝后语师曰端的作么生容曰相随来也师曰如此礼拜和尚去也遂命监径山院事秋容特以信拂一枝授师传临济法道焉乙未同门天水广公以吴兴灵山延师唱道遂一香烧供金粟容和尚以酬法乳丁酉汉阳人士以栖贤来聘师念乡关久别无因而返藉此以唱还乡曲调欣然就道弘开大冶煆炼人才翦除机诫纯用真实一时四方学者闻风而集至室无以容遂有栖贤重建缔构之役创举将竟而兴阳使符又至盖唐宋宗风之盛大播郢州故郢之祖庭颇多而钜观者则兴阳太阳芭蕉然山以人名太阳以玄芭蕉以清兴阳以名者则不一道钦开山四宗弘道贤髼头传大沩哲公之道开席兴阳妙喜游兴阳尚及见贤之肉身在十三代祖之遗风兴阳法席可想见矣况郢之谚曰兴阳佛殿太阳池芭蕉寺里比目鱼惜元明以来令行吴越郢阳不独宗风绝唱亦抑祖席顿薶荒草矣师怆然受请萧然入院破屋残僧白云满目无何秦中严公玉环提督豫章假道汉上晤师于栖贤宛如夙契师遂以兴阳委之乃邀师过建昌以就厥事由是兴阳摩云荡日之殿照壑蟠岩之楼禅堂厨库法席轮奂得以杰构然则兴阳不建严公不来师亦不至师之与严公殆非偶然哉未几云杜之纂峰沔水之广长鄂诸之岩头岁后请牍至师许之住纂峰者一月住广长者一期而岩头则优游往来荆门玉泉沣浦夹山颛使又迎师却不应乃上衡山埽让祖最胜轮之塔福严住持佛顶属师及门请开法福严师以兴阳稍未卒业不允仅一登福严之座说法以结诸山法喜之缘送容和尚木主入传法院祖堂拨棹过荆南观慧海所辟天王之席海率荆人士请上堂说法复归栖贤师二十余年津梁不倦六坐道场随时拈出上堂法身无相春色满园关不住般若无知一枝红杏出墙来善财童子参见五十三员善知识末后向楼阁门前了手富嫌千口少南岳思和尚一口吞尽三世诸佛何处更有众生可度贫恨一身多且道汉镇街头袁德谦来此栖贤会里饭僧是有所谓也无所谓也有所求也无所求也击拂子曰落梅溅石青丸碎卧柳临波翠带长上堂百步穿杨箭中者知分晓当阳陷虎机识者岂能瞒好手手中呈好手敌胜惊群红心心里中红心通身庆快知音汉举起便行瞌睡人梦中说梦山僧今日插标布彩去也还有抢旗夺鼓者么一镞破三关分明箭后路上堂若是一见便了未为好手法场久战方见作家作家相见也开口不在舌头上法场久战也干戈林里太平时得到恁么田地用之则行舒卷立方外乾坤纵横挂壶中日月舍之则藏榾柮火中煨芋熟天子三召而不出必须恁么人方能恁么事现前还有恁么人么唤来与祖师洗脚解制上堂有时把住佛祖攒眉有时放行圣凡得路今日阑圈既开放出牛儿马儿腾蹋春风桃华浪里翻身百草头边游戏三级浪高只贵金鳞烧尾一声霹雳从他攫雾拿云手亲眼快平步青霄滞壳迷封暴腮点额众中还有要风雷相送底么拈棒一齐打散武昌王司李至上堂恼后圆光万别千差俱照彻蓦头风雨从教遍界骨毛寒抛却家珍掀翻旧案县岩撒手自肯承当绝后再苏欺君不得拍禅床曰隔江招手横趋去争似今朝见面亲僧问楚江河路既通因甚断头船子不到师曰无你栖泊处问蓦地相逢三头六臂正恁么时金不博金一句又作么生师曰放汝三十棒曰不假钳锤力分明觌面呈师曰本分事作么生僧拟议师曰贩私盐汉喝出师之绝情离识真实相为者若此且楚之宗风久歇得师振起黄鹤楼前鹦鹉洲边古镜重磨汉阳觌面孰谓柔弱如此属为瞌睡虎哉康熙壬子秋师在栖贤示微疾谓侍僧曰我欲归兴阳僧不察师意然居起如常一日索笔书偈泊然而化盖八月三十日也师生万历癸丑五月二十二日世寿六十僧夏四十七门人奉全身归兴阳塔于寺之东北岭。

　　寓叟自传

　　寓叟者楚兴国涌泉人也姓谢名慧海字水鉴别号沙翁盖与玄沙备公同族又慕其为人曰钓鱼船上谢三郎佛祖位中留不住景而属号晚年居迹不定又称寓叟二十披缁游落北讲经论究研颇为敷说自谓死生事大语言文字无济于事遂看本来面目话构思不得无可奈何一日饭后划然廓悟乃谒径山容和尚深蒙提奖复谒金车琇禹门微虎岩忞诸尊宿赏为不羁后于吴兴禀法灵山敬和尚焉自此以后廿年说法六坐道场六坐者荆南天王铁佛维扬地藏鄂渚黄龙汉南栖贤嘉禾金粟而深竭力者天王也天王乃悟公开法之场大寂传灯之地云门法眼两宗源流所出惜以武穆岳公征湖南而废荒烟蔓草事待其人寓叟不揣非才力为恢复以成法席又搜藏谱以定两宗之讹使盲瞽之徒妄窃祖宗为自愧也若黄龙再辟地藏重兴此寻常创建不足为道晚年乃为虎林大方伯之举太守县君之迎承乏金粟俎豆三秋今寓吴门将之楚而终老焉或曰师年六九正可弘道何必拘拘投老楚山而弃祖庭为自适者何耶曰吾子世见未足与语殊不知世界空华人命危脆住即梦游行同幻化且四大色身尚为吾一寓父母妻拏功名富贵未有不为吾一寓者又况说法匡徒支撑祖刹而有长辙远定不为吾一寓也哉士大夫从吾游者往往谈道之余复论庄老至快言不禁手舞足蹈识者谓沛然胸襟不识者谓肆口接舆然居迹不定每每因之今归楚隐世途不接优游寓居岁月迁流以待填于沟壑矣或曰菜叶流出樵子寻来师以何拒曰山僧不管人间事一任寻踪到白云。

　　水鉴海和尚六会录卷九
嘉兴大藏经　天王水鉴海和尚六会录


　　水鉴海和尚六会录卷十

　　嗣法门人原宽等编

　　记

　　查给谏梦记

　　盖闻人生于世一大梦也何梦中又有梦焉夫梦者幻化不实之谓何遇而灵验往往先知岂弘阐祖道事属非常山川召呼神龙有以晓人耶是以安乐公报瑶田之梦即庵于云居止一粥之缘潭龙王奉金匙之食元叟于径山有一十八载之住祖庭待人振起先业爰自豫有定数岂与寻常泛泛住持者之来哉丙辰秋武林方伯李公以金粟之席数年住持不得其人颓然倾废举余挽回说法即传檄嘉兴尹海盐令敦延海盐给谏查公王望一夜梦于万顷波中涌出一圆古镜约有数万斤初起似有黑气渐而升高光明照耀天地一色而空中有神呼公出手扶持公竭力支撑忽而觉司门者乃传府主有函至发读则知请余公曰异哉畴昔之梦乃师字也繇是遍告当事与诸同人曰吾素倔强独知之有儒至如诸方尊宿从未接见今金粟之请水师也吾非改前辙从事其道吾视吾梦盖与水师有一段因缘遂跃然而起率诸绅迎余入院第金粟荒凉之甚僧规殆尽居民承闲侵扰及余至一番整理方复旧观虽怨诽继起赖公之杵可伏住三秋辞退公仍迎余出院复谓余言曰吾昔梦可足征矣师以前革弊之故招细人萋菲岂古镜初升黑气之障乎吾力维持岂神呼出手扶持乎此二事不足为奇所奇者数万斤之古镜而能飞腾上升吾谓师非凡器也且愈升而愈明吾谓师至高明而道中庸也是以丐师一言为吾记之余曰某固陋无似之夫何敢当为应梦之人或神龙使公知儒释为不二大道如虚空虚空岂有分别隔碍哉公唯唯遂为记。

　　仪真地藏禅寺重兴记

