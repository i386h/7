<!-- { "loadSidebar": true } -->
　　沙翁和尚鄂之富川涌泉谢氏子也名慧海字水鉴其称沙翁者因与玄沙备公同族又慕其为人私淑别号晚年居迹不定又称寓叟生明天启丙寅十月十二午刻至清顺治丙戌年二十诣蕲春报恩寺礼体融大德祝发初游讲肆每痛念生死自谓语言文字无济于事一日饭后叉手立于中堂看本来面目话划然大悟说偈曰面目全彰不覆藏几回叉手问中堂于今见也非他见庆快平生百骨凉谒径山费隐容和尚容问那里来师便喝容曰放汝三十棒师又喝遂依席下受具次谒玉林琇万如微木陈忞诸名宿赏为不羁复谒湖州灵山独冠敬和尚敬问如何是现成一句师曰三要印开朱点窄未容拟议主宾分如何是投机一句师曰千峰势到岳边止万派声归海上消如何是转身一句师曰轻轻蹑足龙门过惹得清风动地生敬书临济正宗源流付之顺治戊戌师年三十二应荆人铁佛请至荆遍搜天王遗址于荒榛虎狼中觅得恢复道场兴工时正值旱魃木不能进忽水涌木至又七犬从西而来四人由东而至四伟人杂于稠人中指点土木工竣不知所往咸谓天王助力于时灵异颇多师嘱不可记康熙元年壬寅江南操江李公栖凰请住真州地藏寺乙巳值师四十生迎回天王戊申重辟鄂州黄龙庚戌继席汉阳栖贤冬复跨扬州之鹤重建地藏且明太祖敕建之寺规模宏大万佛阁大雄殿地藏殿等无不创备丙辰浙江方伯李公士桢请住嘉兴金粟下檄太守县君相迎盖金粟乃天童密云悟和尚中兴祖席至师说法为第十代师既承乏俎豆三秋如搢绅查公培继张公惟赤陆公光旭辈闻师提唱无不服膺庚申再住栖贤癸亥退居黄龙甲子仍迎归天王然天王自甲寅后驻劄大兵绿竹青松灵宫贝殿几又废弛师不忍坐视重为葺修又觅秦南把茅远重梓严统以明径山老人清正五灯公案丙寅于渚宫构幻寓山房内轩曰憨梦亭息影师三十年间六坐道场开凿人天垂手不倦况随身一钵清风两袖到处云涌光大祖席师真可谓承愿再来继述其事于法门岂小补之哉今略纪岁月勒于天王碑阴以贻将来识天王中兴所自师有语录十卷方伯李公太守卢公送入嘉兴楞严寺般若堂偕大藏流通散录别集随处行世门人原顶述。

　　荆州天王禅寺中兴碑记(康熙元年撰文二十三年立石)

　　失荷单传正印为佛祖后裔者其大节有二一曰烹锻人才二曰光复祖席人才不锻慧命断绝虽有名山巨刹不旋踵而丘墟矣祖席不复古迹荒湮不唯失前人基业虽有人才亦阐化无地矣二者不可偏废也然欲恢张祖席又当揆其所系之大小而缓急兴废所系者小则可兴可废可缓可急赘疣视之亦得也若其刹为佛祖所必赖法道所必争宗派源流所必待剖判者而荒烟宿莽任其芜没不一为大呼攘臂奋身恢复曷以号克家儿孙也哉则今荆天王禅寺是矣夫中兴天王寺者沙翁海禅师也今且言开山之祖名道悟渚宫人谒马祖洞明大法住荆州天王寺法嗣一人即龙潭信也厥初道场鞠为茂草独寺门一巨铁神鬼护拥有窃掘者辄雷电晦冥屹不可动踞寺三里为铁佛寺即天王退居也顺治戊戌沙翁挂笠晴川荆南道俗赍币牍以铁佛请沙翁念祖迹陵迟慨然而往辛丑始得天王古址第寺基沿为民业捐钵购赎不辞茶苦建大雄殿奉天人师殿后树梵天阁上祀圆通大士下设说法之堂左右为方丈以居主法者前建四天王殿中安慈氏后列韦天复构东西禅堂用栖僧众而祖席规模则巍然杰出矣非沙翁以英妙之年具开辟之力孰能于荒烟蔓草中劈出释梵龙宫哉然此尤未为沙翁奇也所奇者径山费隐容老人为五灯列祖慧命防闲僭乱编辑严统以定宗支所首辨者则天王天皇两派淆讹也使无人焉亲履其地穷其源则揣盘模象斗争繁兴曷有底止今沙翁为老人的骨之孙而所兴者适江陵之祖窟灼然见天王之嗣马祖龙潭之嗣天王与天皇之嗣石头慧真等之嗣天皇天然证据斩尽狐疑老人心血洞达于千万世矣而所争者以道原传灯之讹书谓龙潭出自天皇易丘玄素符载二碑吕夏卿张无尽等数十家定典虽董狐再起孰得而颠倒哉夫兴一丛林复一祖刹亦等闲事耳独此天王者佛祖法道于此攸关宗派源流于此剖判又径山老人衮越心事于此待明而沙翁以一手擎出厥功顾不伟欤余言及此者特以天王之中兴顿释法门之疑案千百载下庶以沙翁为中兴之祖云。

　　前住南康云居现住黄梅四祖晦山戒显撰文

　　赐进士第正议大夫刑部左侍郎张可前篆额

　　赐进士第都察院江西道监察御史洪之杰书丹

　　荆州天王禅寺中兴碑记(康熙二年撰文立石二十三年入志)

　　唐贞元元和间真僧辈出而佛理宗乘于时丕盛奠在荆南则天王天皇二禅师其炳炳矣二师生同时住同地而一嗣南岳一嗣青原其功行亦正相等是则当日卓锡之场即为后世传衣之地固当亘累劫而并存然数百年来天皇犹有寺也而天王遗迹已付之断烟残照其荒落也不知其几年矣夫天王道悟师本渚宫人也尝谒马祖时祖嘱曰汝若住持莫离旧处师便返荆州结庐踞郭不远后节度使丘玄素创寺居之额曰天王即师他日示寂地也稽之往牒碑志犹存独寺既不可考即荆郡乘乃不多及亦为何哉盖尝考之后周时诏废浮图凡天下寺塔悉就毁灭唯天皇寺以有张僧繇所绘先圣象存焉遂得独免岂天王寺之废适在是时耶独怪天王之裔数传而为云门法眼二宗宗系号称最盛儿孙遍天下而祖父发祥之地莫有过而问者不大可悼叹乎顺治戊戌有水鉴海大禅师住锡于荆深慨夫法腐之倾颓致衣珠之迷失而悲愍独切焉因为搜之得荒基一片于榛莽中尚余塔丘钟铁且此地周围十里许社名天王堂是则当日天王道场端在是矣因以大愿力共此都人士经营之无何如殿阁门庑焕然大备举数百年久湮胜迹而一旦勃焉重兴非甚盛举哉越甲辰余以确事至荆间一游览不胜赞叹寺僧明哲因以其碑记请焉余虽谫劣无文然窃幸天王有灵遗迹复炳使至止斯地者得从瞻依礼拜其下想见当日马祖所谓识取自心本来是佛之指是则天王一灯常明斯世实维鉴公大禅师斯举是赖焉遂为斯文昭以志之若曰名人之文可垂不朽欲以补郡乘所未备而远与僧繇之绘事同功则请以俟后之君子可也因为之记。

　　赐进士出身文林郎奉
敕提督湖广荆州等处地方抽分兼管河道工部屯田清吏司主事前翰林院庶吉士郑日奎撰文

　　钦差整饰辰常靖州等处兵备分巡湖北道湖广布政司参议兼按察司副使陈士本篆额

　　钦差抚治荆岳整饰施归等处湖广按察司分巡上荆南兵备道王辅运书丹

　　(浙江藩台李公士桢嘉兴太守卢公崇兴捐梓
　水鉴海和尚六会录十卷送楞严寺经坊随
　大藏流行伏愿传灯无尽祖道昌隆
　康熙丙辰冬月吉旦旌德汤搢之书李子受刻)

　　水鉴海和尚六会录卷十终
