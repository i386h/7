<!-- { "loadSidebar": true } -->
　　恒所张君晤余梅溪执弟子礼请字字之曰玄佩别去五年余复过梅溪玄佩闻之来讯出一古笺乞语余闻大易之辞人必恒其德书云君子所其无逸般若经则云应无所住而生其心夫所无逸者进德之事恒其德则正心而修身矣正心而修身则非礼勿视非礼勿听非礼勿言非礼勿动声色纭纭何有于我哉声色不能妄动则几于不住色不住声不住香不住味不住触不住法虽然第不能妄动物斯在也莫若以色即是空声即是空香即是空味即是空触即是空法即是空观之虽然如徒以空观之未善也莫若谛观色已空现前玄黄朱紫洪纤高下相参而不混者当何名之声已空则宫商角征呕哑啁哳诸快人之耳者此不名声复名何者昔子张闻圣言书诸绅玄佩当以此语佩诸心时时省察玄旨从是而得余何言哉。

　　邻仲字说

　　孔子之言曰敏而好学徐子旧字广闻今授名曰超敏字曰邻仲盖出世之法必利根上智则一超直入及其入也则敏亦忘乎其为敏超然而自得也是则敏而好学好古敏求岂以为独仲尼之事耶古语曰舜何人也余何人也有为者亦若是故曰德不孤必有邻邻仲以之。

　　古求字说

　　昔苏长公之论道也可致而不可求舍致求道与道日远然则古今求道者举非耶是殆不然所言致者正以进其求之之方非致与求为二也盖古之人之求道有见乎世间惟道为尊故其胸中惟以道为事轻荣名绝货利劳筋骨饿体肤不期然而然至求出世而到知识所也则必大畏生死之关深冀解脱之道而知识之有言无言捶打呵骂举如醍醐甘露倾灌肺肠疑关未透则必朝而参夕而研蒲团七破不为恼三十年寻剑不为耻斯皆致道之方以其力久真积钳锤之下法用顿彰如没人之忘水无所谓一七日二七日三七日计程而求道也又无所谓妻拏不必舍货财不必远以染心著于世间以轻心入于佛乘也人根渐薄法运斯降无论其旷劫沉迷多生流浪即一年三百六十日乃三百五十三日之长耽著于声色计较于财货以七日之短聚头之痴遂自谓驾佛祖弄口头欣欣然相得从上佛祖勤苦求法反不如之如是者果凡夫之无知乎抑法门之流弊欤子夏曰百工居肆以成其事君子学以致其道夫求道而不能厌世无常久经炉鞴默受薰陶化其凡习是无致道之方也是不居肆而成事舍学而致道也其求不为妄乎然且动涉痴爱乃又自谓得佛祖心髓欺天乎欺佛乎此无他主法利钱谷愚子博虚名上下相蒙以法为游戏吁何倒之甚欤或曰学以致道阶级之论也广额放下屠刀立地成佛七日而悟斯为迟也师何解之应之曰正以佛世只一广额今市廛阡陌皆广额为可疑也又广额放下屠刀未必更从事于声色货利今世之广额口得佛法又必兼得声色货利会计出内锱铢之失寤寐弗宁其痴比庸人有加为可骇也且予过矣如以广额立地成佛为式以自瞒即其未放屠刀顾不成佛欤是则鸡犬是佛牛羊亦佛又岂必论道而求诸人是知古今圣贤无致道之方不可以求道也乙未秋日余谢事天童归破山目击法运之变有许子宛玉翩翩然佳公子也幅巾向道其乞名维摩费和尚曰行璧更就余索别字乃以古求赠盖欲其如古之致道恐其惑于今之求道也作是说俾时佩而无失照焉。

　　题跋

　　重刻洞闻和尚语录跋

　　先洞闻和尚住山四十年所有语句从胸襟流出不事雕饰又其容止坦荡不定登曲录木床然后说法即拈颂垂示乃至山居诸偈皆平日雅言也其语已刻于万历庚申而自庚申至迁化癸亥四年语未续刻崇祯戊寅秋山中胜仲两伯与同条鹤兄有见乎从上先德所有提唱贵存简要于是复捧读前刻再展住中峰维摩及破山所有垂示未经刻者遵古录仪式繁者略之要者续之词蔓者节之其于前后微旨盖未尝动着遂同参订以类不以年录成两编呜呼和尚所诣深矣不肖辈何能以蠡测尝忆邵耕夫先生有语云律之世俗文字似觉朴疏合之大事因缘全无乖互殆知言乎因重寿诸梓而今而后倘遇法门豪俊具择法眼者则见老人面目犹在狂澜砥柱长夜慧灯纷纷玄学不无裨赖焉。

　　跋吴门杜子纡先生所书华严经第四十卷

　　眉与眼在一处而终身不能见非不见也为太近也普贤身相周遍十方而普眼不能见普眼之外无普贤也然后以解脱神通之力为现色身坐莲华座而诸菩萨心生踊跃非倒见乎毕竟普贤菩萨秘密身境界秘密语境界秘密意境界敢保普眼尽微尘劫摸索不着。

　　书一水上人书楞严经第五卷后

　　贝叶斋一水上人书首楞严经一部取墨于其友六上座之舌端字画清劲见者赞叹癸未秋日余归吴门晤其师培公话夙昔灯下出以示余而一水已逝世余深为叹惜嗟嗟一舌一手本来同体一生一死书此了义血可作墨字可作经究竟坚固何死何生我知常寂光中佛问圆通当以根尘同源缚脱无二为第一。

　　跋顾敬修居士手书法华楞严二经

　　楞严一切事究竟坚固即法华世间相常住也法华心生大欢喜自知当作佛即楞严狂心不歇歇即菩提方悟神珠不从外得也敬修居士手书二经贮供芸居盖自挂冠与玄公笃方外之谊玄公余知友也丁亥夏舟过吴门居士以个中事相扣招余天宫寺齐而玄公出是经时绿阴在庭葵芳满砌烂然耀人心目余指谓居士曰此世间相常住也凝睇久之啜茶而别。

　　书盂兰盆经后

　　往余在家髫年不学蒙然无知独见我先君居常怀古襟期悠旷而不闲治生或隆冬无襦或盛暑无帏多受坎壈然莫知所致后披佛经详示一期报境皆本宿因故自先君去世恒恐感报或如今心每忡然又自分莫能为之设处饮泣衔恨未尝告人或逢法会虽随世设荐特未知盂兰盆之为意丁亥七月畏酷热绝人事禁足一室得以究佛微旨盖以九旬验蜡之胜功解九泉吞炭之重结且以众德汪洋如举多炬燎一束薪宜乎其欻然而灭也如将众宝给一贫乏宜乎其受用无匮也然则诸供必使一盆承之者何圣虽众德无二也亲虽异定咸具也曷言乎定有情之本凝然寂然自心想纷飞恶业由斯构矣兹以德启定以定向德德定攸同诸境不能动罪性无觅苦厄自度故佛敕众僧先为施主家咒愿愿七世父母行禅定意然后受食呜呼岁犹奔马命若流泉计先君之弃世已廿五年忆先慈之掷我倏又七年值是日讽是经有不能释然者余不能自解也为未知我先亲之于是日如佛所说行禅定意在于何所瓶罍增凄风木多战因手书一卷以志永哀愿举世衔亲恩者当是日或有不释然期共遵扬圣教庶酬罔极。

　　跋王兆吉居士所书华严经

　　华严要旨疏论家罄矣原其归趣不出乎六相十玄四法界乃复庵和尚复作纶贯通之宜无剩义然谈之极玄就之莫入其故何耶疏家云达本忘情情生智隔圆觉云以思惟心测度如来圆觉境界如取萤火烧须弥山纵经尘劫终不能着夫思惟亦曷有过过在视毗卢法界与己躬为二物是故欲得之愈失之庸讵知天地一太极人身一太极人身阴阳即天地阴阳毗卢性海即吾人性海是故爬寸肤而举身皆应牵一发而手足相谙是故动遍动等遍动在吾一身亦大彰明亦大较着自一身以及万象充乎法界动遍动等遍动盖情与无情共一真耳但凡者随其事圣者游其理理事相忘则圣凡浑然夫如是则毗卢遮那在吾一毛孔中坐菩提场现不思议神变围绕往昔同行菩萨化度无尽大心众生一毛孔既然八万四千毛孔靡不然摄则俱摄彰则顿彰正如千灯之光万镜之像表里相映洞彻无碍佛生刹土古今物我宁有间隔所有隔者所谓视法界己身为二物也昔有讲师致疑华严以一切众生住地无明全成诸佛不动智问于真净净曰此易了者时有童子方扫除真净呼童子童子回首净曰此非不动智欤净复问童子如何是汝佛性童子惘然顾盻不知所答真净曰此所谓住地无明也讲师谢而去然住地无明与不动智岂有定相特一起念向外寻佛则情生而智隔矣又盐官国师问讲华严座主华严有几重法界座主答曰略有四重广则无尽盐官竖起拂子云此是第几重法界座主亦惘然莫能措语是皆不知法界为己身而外多记忆者也苟求诸身行远升高毗卢在是文殊普贤在是五十三善知识亦在是所以毗目仙人执善财手历微尘数劫不出一瞬息善财在普贤毛孔中经过无数刹海不离脚跟下是此经正宗兆翁居士现宰官身为法王子讽诵之书写之极其庄严盖以毗卢遮那在顶　文殊普贤为左右手是故非庄严佛非庄严经乃庄严居士自法界也余获捧瞻心眼寥廓乃拭净几烧名香于一毫端与居士相见。

　　题蒋伯昌书华严经

　　原夫心佛众生三无差别佛有是心众生亦有是心此心无增减无高下从本以来灵明廓彻在佛能不迷故所居殊胜所用奇特菩提场金刚座非心外之物也众生迷之故所见颠倒所报狭劣三禅天无间狱亦非心外而有也是故心外无佛信自心便成佛出世也心外无众生迷自心便作众生在世间也然则华严法界乃自心佛之居处明矣虞山善士蒋伯昌有志佛乘手书华严大经一部晨夕供养持诵昔有访友者值其书是经未即出其人以友故慢不悦友出示其经曰此是阎罗老子面前一道赦书其人惊悚回家亦写一部夫人发心书经红尘浩浩中即知有佛矣纵有罪愆如人在缧绁一旦为王家擢用有司拘禁之不得佛法所庇矣生死到来设打阎罗老子面前过自然起敬三途地狱敢保无分一道赦书岂虚语耶。

　　题雨新上人所书法华经

　　妙法华经印板流通久矣复何书写之多耶曰六种法师书持与数较其功德海口莫宣余曰未然也经出佛口入众生心开佛知见笔画死钝持者不灵譬诸饮食同一饱也而粗粝是拒嘉者饫焉故经云香风吹萎花更雨新好者。

　　题惺中上人书华严经

　　武林上人惺中留心于华严法界以坚固刀刺娘生舌取血书八十一卷之文三年而告成所书经处汾湖之水月庵也将贮之名山念甲乙以来时世变迁未果此愿已丑春日余放舟东游过水月绕庵皆绿杨新苇时烟雨空蒙春阴满牖上人出素笺乞题经要于是说偈。

　　十万文一滴血染于纸成佛说手忘笔口无舌华藏海亲游历佛与生水与月异而同同而别藏名山待时节我作偈合古辙百神护万象彻空齐头雨不歇毗卢师顶门揭荐取去太直截。

　　跋云浦上人书华严楞严二经

　　佛以一音演说法众生随类各得解一代时教其有异音耶譬若明珠走盘了无定迹而或者执一隅以尽之得无谬乎亦类其解而已楞严之为经交光法师以为得华严气分云浦上人书华严后续书此经抑亦本于其论耶余谓阅经者当求经之要勿先于时味较异同可也华严曰有大经卷在一微尘有智者破尘而得经独不思此经者为华严耶为楞严耶为理耶为事耶每见疏解谈何容易是坐睡于毒鼓声中而笑谈自若不几於戏论哉使遇长庆当破七蒲团以参之。

　　跋顾贞吉居士所书法华经

