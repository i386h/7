<!-- { "loadSidebar": true } -->
　　破山寺之中新于上府有大因缘矣此不特勒之石碣即传之口碑无异辞者而二十余年游方之外每念畴昔盛事兴感不已鹤师得藉庇护轮奂大备有光先人某固一驽骀耳秪宜闲放若策以长途必多惊惧且鹤师高林曲径尽可优游空谷白驹何更他适愿祈门下勉之则一众有所凭依山门不至寂寞承命回山乃得久长接教矣。

　　复翁子安孝廉

　　破山舟来获接诸护法公启复发大翰乃知门下念我深矣破山为千年常住而弘护亦世相袭披先老人洞和尚语录悼尊翁光太常之挽章具在哲人往矣岁不我与读之令人感且涕也某未识门下面捧札若旧交者得非以故山檀护夙昔皆在耳中至今不能忘乎所谕眼目人天沾溉后学某岂其人也哉第望门下今日之维护不异先世之维护则破龙一脉法席愈光而门下先世护法之泽永流于龙涧矣。

　　复孙孝若孝廉

　　樗衲远游浪淹岁月山门不替赖有金汤方策杖以临流乃隔山而飞翰道忘缁素谊切云林为法求人忧在三车五浊开心道义锡以双金百朋捧读再三感佩何似所念维桑与梓恒情自古有怀缚蔑折苇古宿在先无必时将至矣道则云然期见古殿残灯发起照用主宾之焰山光潭影笑回东西南北之人萍迹若斯松枝曷向某不胜翘企。

　　复钱西翰孝廉

　　曩者某在故山时见安众护法之殷惟尊族为最而令先尊又归依洞老人瞻仰殊切则今日座下缁素虽殊固同脉也承笃劝还山曷敢辞以他意独微躯病缘久缠虑不能久处以慰四众之望至于山门倚赖有旧护法在或无他事也青峰数朵白云一片当期赏音共之。

　　复陆禹舟陆定尔两护法启

　　古柏婆娑空潭影现开士以之明心达人于焉息躅我邑名蓝洵无若破山矣恭惟护法眷兹香刹不异灵峰思继往以开来因感今而念旧特颁嘉翰遥慰病缁此犹给孤玄度钟情于法林觉地者也第某瞻风拨草久如水面之萍翔野脱笼大类云边之鸟慨光阴犹过客将天地作旅亭栖息他山视同桑梓言旋故寺不落主宾过溪且复期三往哲敢齐为五(来启云寺有四高僧得老师而五之四高僧者唐尝达怀述朱梁彦称宋晤恩也北涧简诗寺倚四僧传即此)大率常住要有千年之香火而僧徒宜守十方之准绳此鹤师所以欲某还山聊为措置者也乃若兴替不移则金汤斯望。

　　复毛子晋檀越启

　　久离故乡孤踪邈矣遥接大翰归思悠然坐立不作山中入驰骋岂非门外汉恭惟门下文苑司权法门作护空心及第句明庞老之机由义居仁学溯尼山之脉生平素昧因及门愚弟子遂获神交文彩既彰数从上老冻脓都如面觏临空潭而照影喜曲径之通幽古涧滔滔欲鼓曹溪之波浪真灯烨烨独推临济之风颠窃惟某叨依黄面滥厕缁林念生死以遑遑积春秋而汲汲布单卖却图明树倒藤枯草履破来依旧饥餐渴饮病骨秪堪闲放名蓝曷克住持猥辱宠招恐违佳贶桂香已过山谷之鼻孔必开菊英未残柴桑之醉吟有待虎溪一笑龙涧三生良晤匪遐短词聊复。

　　复钱孺饴孝廉启

　　名山玉韫草木生辉止水珠藏波澜增媚恭惟座下道学既世其家法护亦传之远秋风落叶特招门外之僧潭影山光颇切林间之谊际斯嘉会能不快心惟冀还山之日期促膝以谈玄入社之时当联筇而舒啸抚兹旧寺爰谛新盟遥复云章不胜欣忭。

　　答破山西林隐谷禅丈

　　往时在故山曾接清范草鞋紧峭不觉廿有余年世事浮云头颅老大回思怃然五月暂归叩扉特谒闻幽栖他山所履高尚睹箫萧霜竹如见颜色衣裓清凉承惠翰深感厚谊樗散之材自知山门无补第同袍良友得重把臂于高林之下亦末后之缘也。

　　复罗梦章道台

　　病僧旧夏入天童礼先师塔闻台驾入山未逾时也住持木和尚详述卫法之切遂神驰座下兹辱翰招还栖真敢不深铭第海滨荒馑荐臻旧院薄缘未了意俟三春和煦道途宁静便当渡江更图首谒维摩丈室僧回草草奉复祈台亮。

　　复陈平若御史

　　栖真守僧至接台翰知垂念深矣第栖真虽巍然一祖庭以僻在海滨沦落已久即询近邑或无知者病僧自旧夏入处至冬略一整顿而世变叠兴每于中夜思之不知此寺重新之缘在何时耳今得台座远为护持晨钟暮鼓必再振于白云沧海间。

　　复邬简在孝廉

　　日在栖真时闻父老辈称台下大德便有神驰之意第末由接见兹沐手教远临捧读再三词意勤至亟挽拙衲还山且叙曩日顾虚翁垂护病躯倪伯老揄扬鄙录极承道雅匪敢后命但吴中诸道侣以制期相牵未获抽身沧海白云时落梦想且书中具见高志不惟光贲泉石而栖真一坐具得蒙呵护则五百余年慧老遗迹可以咄嗟起废矣。

　　复胡宅众文学

　　山野游方之外初不择地而栖而梧山崎水固心所笃好栖迟者也自出山后地隔千里天各一方不无慨叹所幸诸君子念兹祖庭眷我禅板此实三生林下之缘岂直海滨一时之谊春风和煦自当扶杖来归道路阻长敢惜移瓶前迈石窗慧日将有待于呵护正神沧海白云愿共游于与灵真境。

　　柬顾敬修居士

　　世间好事只宜上紧做尊集七册大费一番心矣盖自南宋高宗之后传灯无有修者望修传灯而不得自宋末至今尊宿之机缘行业几乎息矣而五灯续略先出其间不无酌议然得此以兴起法门作者之心从是而往五灯之光重耀于世然当此时宁详而勿略则尊集得之山野初观亦有去繁从简之意既而思会元乃五灯录后事也若无五录会元何由而成故不须二意竟梓之后之君子或有好简听再成之其在今日流通详者为第一着楞严正脉详者也合辙略者也窥基唯识疏亡其古本唯识旨趣不见于世而高原法师先出俗诠后阐唯识者踵接靡不由高原始也故法门之事不一而足尊稿幸速流通为善也舟次草草幸谅。

　　复孙孝若孝廉(二首)

　　别故乡廿五载左右光仪素未之觏旧岁言旋一晤语间遂成倾盖赖多方安众冷落空山如游香积世界自南自北方千里间无不传称虞山法席之隆况昆娄之间闻见而兴起赞善者又何限哉非座下受嘱古佛勤护正法何以有此推之世泽尊先翁之令名德业犹在耳中乃知座下金汤我刹有自来矣近者南游以疾求静寤寐之间冷然有思蒙论故山三不可去宜愦者觉聋者醒所苦者手足若僵积痾未去莫能即奔尊命堂中第一座履历多年佛法识见俱有头绪且其人温恭谦谨能和于众可以权结夏制分座接引古规如是且故山所谓维桑与梓必恭敬止若使遄归以一赢躯应诸冗事则病有增无损病而不已至必颠陨然于法无补也极知负罪伏冀慈原。

　　　　又

　　息迹穷山匪特避暑兼以避事非敢去此而就彼也蒙委曲调护山门过爱亦为极矣第絮衣行棘日下尚未能洒脱敢布区区不作赘语。

　　复孙非台居士

　　故山之不即返前书具曰实以病缘其他偶及之者也而大教再颁明示详切岂敢后乎苦病犹未起也承尊方伯孝廉公道契如夙远为存念佛法之缘莫大乎此又恶敢忘哉愿假我日月使得精神渐足肢节渐舒自能奉教左右若速其约束深揣不能赴命贱躯厌事旧院亦为暂栖正在觅深林一枝非敢厚薄于其间仰惟矜察。

　　　　又

　　极感隆情宠绥愚陋盖圣贤以知爱相承佛祖用真假相摄此不易之道彻见台翰中矣。

　　复虞山诸护法

　　某白嘉命之锡宠光已沾敬祈台亮酷暑病躯弗克匍匐。

　　复孙非台

　　贱躯病日甚台护爱愈深切自伤不能匍匐副尊望厥罪惟深区区贱齿何足齿乎某方以有生为累辘轳幻世如环无端即古赵州七百甲子正眼观之亦犹朝箘蟪蛄争晦朔春秋之异不亦悲夫。

　　与孙孝若

　　山中话别岁暮长途此中怀思不无耿耿得杨州寄札恍若把手知于此时舍舟而陆劳顿风尘又可念也昔箕子陈九畴微子白其马诗书所载乃知至人应世一龙一蛇随时津济春光满谷林色放青遥忆起居谅多纳吉耳古南出半年矣舟来屡次勉为一往当此春阳岂可使山中寂寞卜之神人命西堂以代法任舆情佥喜绿阴石上专候道颜。

　　谢钱牧翁宗伯

　　某启忆自丁亥秋过辱台翰命主破山一席于兹三年矣法缘所至鸟性人心均为欢喜此莫非护法弘愿所加被敢忘所自哉自夏入秋每思走讯毗耶侧聆深诲竟以泄病时作弗克遂愿今病转深窃念古德应世行解卓荦尚嫌住持事繁况某蚊虻之力曷克久肩泰山夙兴夜寐切思一茅以适余生惟护法原其情而悯焉某又念灵山一花有识不轻拈示以非具眼谈真逆俗矣所以云栖家法作息空山六时莲漏三根获益选佛之场至今有继破山仿此必永其传洞祖在山诸法属在近主持谅有人也。

　　简王兆吉护法

　　前在茶亭承台驾枉顾雪窦法兄得接聆清言临别时又蒙嘱一人佐监院仰佩盛德深为法门然某细筹之佐者不无其人但难凑破山之局虽强立之决然无恒今监院且辞矣时节因缘某亦当他山自适一枝聊寄不妨道气自居千载名蓝难徇世俗行事山门在土田在无愁肩任绝人十方来眷属来一听机缘成熟仰惟护法鉴此愚衷既为法亲聆教有日。

　　辞孙非台护法

　　别来数日秋风渐凉篱菊英英南山在眼悠然可思兴福山门如将麋鹿置之罟阱今愿作闲人此情乞原之也石桥流水莺谷芳兰容日图晤再挹清芬。

　　简能仁禾陈和尚

　　能仁闻在阛阓中缙绅士信酬酢必繁自非吾兄宽裕之材何以应之虽然令行吴越既为临济烜赫儿孙仰望为法加餐为道珍摄吾宗幸甚末学幸甚。

　　复宛陵詹曰至居士

　　宛陵胜地士君子杰出古今亦大显著矣而门下又遥登太白亲见先师同脉之谊溢于华笺西望敬亭殊深景仰辱以广教开荒所愧年方知命衰病相寻项上五百斤铁枷已幸脱却方将觅水山深处适此余生开荒利众岂复胜其任哉石隐曰宛之有道萃而如林盖多古裴公矣不难兴起一今黄檗因谕之曰针芥固难值也奈衰病何挥麈尾于曲录手脚已倦变瓦砾为珠林神用何能然惟大哉祖庭沦落已久而外护眷眷不忘将必有大乘开士者出结香花之因蹴龙象之步跂予望之石隐曰师病谢事及门目击何敢过强第无往不复某当赉师意语诸护法使不旦夕悬悬也因其行仍嘱之曰善为我辞子之任也。

　　复栖真林野和尚

　　齿亚吾兄不意顿成衰废在迩实惟兄在念而乃经岁不通音问者懒又居于骨也如是人者而可主大刹恢祖庭哉此弟量己行事也吾兄精神强于弟且辅赞有人此不得而辞者天气寒暄不定法体在途千祈保爱。

　　复广润木陈和尚

