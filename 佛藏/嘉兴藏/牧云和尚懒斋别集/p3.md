<!-- { "loadSidebar": true } -->

　　懒斋别集目录(终)

　　牧云和尚懒斋别集卷之一

　　东吴　毛晋子晋　编阅

　　鄂州　记室智时　较订

　　文(甲)

　　论

　　观苦入道论

　　世间法以不可力致者委之命与数故所遇穷达辽者惟顺受之此于世逵矣而其理有未穷乃出世法则不然以吾人之生斯世也修短不齐有富贵焉有贫贱焉灵蠢万殊有圣哲焉有壬昧焉此非天降非人与无不从过去世构因如畴昔乐施与则此生享盈积畴昔奉斋戒则此生履崇高畴昔曾听法修慧则此生有智强识其贫贱愚蒙者反是此先佛如来诚谛之语苟能知此则人之处轗轲患难自不怨天尤人一一消归自己而非世之所论不怨天不尤人矣何则古今高识大贤言命与数虽欲人反求诸己而曰数似于己外别有一制限在曰命又似乎己外别有一定宰在所以李将军有数奇之悲楚重瞳有天亡之叹盖将尤人不知反己乃至颜冉之夭夷齐之饿此又博学者屡屡致疑而莫解也原其所号为命与数者祗论夫一世一形之赋受其于死生轮转幽微之故未尝发明也故昧者每以生为乐以死为苦贤者则曰所欲有甚于生者故患有所不避也此不以死为苦矣然未尝指生为苦圣者则曰朝闻道夕死可矣此似以苟生为苦以道为乐然未明其道之何如也若夫达出世法者当其遇坎坷而颠沛流离也则必惕然以思此繇往因所致既惕然以思必恍然而悟曰我既昔作坎坷之因兹欲履不坎坷之境无是理也又将思过去已作现生之因则现生定作将来之果因今以验昔由往以知来因今以验昔则知定业之不化由往以知来则知定果之莫逃以信因果分明故则现在所作又必矍然起惊曰未来生死冥然无涯我于今也仍不作无坎坷之因乃欲将来期受无坎坷之报有是理乎如是而思如是而审如是而惊如是而虑则知患难贫贱未足为苦乃生死殊为大苦矣以有生死而众苦系之矣思生死为众苦所系则欲求脱生死之念必勃然而兴求脱生死之正念兴则世间情念应时而破譬千年之暗室一灯始然不知诸暗之何从也从是而疏世缘从是而安贫贱从是而轻富贵从是而亲善友从是而坚正信从是而黜聪明从是而修智慧从是而跻觉地从是而知佛恩夜寝夙兴应事接物自不碌碌而过此果因之理乃出世大关键未有不通斯旨而能入道者但世之人情每欲富贵而恶贫贱是必以富贵为荣贫贱为耻又岂不以生为乐而死为苦耶达观者不然富也贵也贫也贱也靡不有老病死也靡不有老病死则富亦苦也贵亦苦也贫亦苦也贱亦苦也生为其首也生生不息则其苦无竟故大发修行之志坚执智刀斩裂尘网直跻乎无苦之岸则生亦不可得老亦不可得病与死亦不可得然后为得岂直富贵浮云贫贱不移而已哉盖生灭灭已寂灭为乐乃诸佛之造诣群灵之本因迷而苦之悟而乐之耳昔者齐景公登牛山见齐国之美潜然雪涕此其时亦有见乎身世无常为苦而达者哂之以其迷寂乐境认乾闼城而生恋恋也若徒谓生必有死生为劳死为佚乘化以归尽为达而不究生死幽微之故则亦莽荡邪见斯又景公之所当哂也以其见世无常而不惊盲瞑无智其又恶能达观无生无苦之无上妙道也耶。

　　序

　　达澄昭公语偈序

　　达澄昭公与余同参金粟老人乃乙丑春二月也公来自台荡余发足自吴门相去千里海塘问渡忽焉相值促膝方舟酬酢半饷予见公貌厚骨刚志迈言简有古衲子风公亦谓予气味不异遂成莫逆夏末公渡钱塘礼受业于归琴川省亲再期金粟山下分袂月余丛桂香中果如约而至复相把手然公孤高之操陆沉众中独当老人棒喝下神骨耸然老人时瞬青眼视而公唯自重若讷丙寅春烟霞癖发偕予看明州山水挂瓢福泉山之法海寺所造日深语益鲜利或拈弄古今或宴憩水石信口而吟信机而出犹天籁鸣未过关者侗乎莫测第恨其随诵随舍一日溪行予谓之曰我侪片言只字莫非吐露衲僧本分揭佛祖命脉何遽弃之公忽悟大笑曰从是当汇成编任刺人眼予因戏之曰篇之首安何名公云虚空不容彩尽予笑曰虚空固不容彩画彩画岂外虚空耶公云打葛藤作么予复笑而不言遂以名其篇。

　　元白可公出山诗序

　　衲僧衣线下一段大事辉今灼古非言句可指拟才涉唇吻即觌面蹉过故我同侪欲求法于语言文字已若掘地觅天况刻意工翰墨事吟咏于自己分中何啻白云万里耶虽然若是得底人又且不然言所不言迹所不迹尝年无语其声如雷终日口喃喃原无一字如是则何妨开口何妨闭口何妨有句何妨无句何妨一句何妨多句予友元白可公楚人也与余同参金粟别来数年晦迹于徽之黄海日登眺三十六峰坐石题诗吟风啸月若下忘人世矣乙亥冬会老人从心之年及门弟子散于四方者毕集太白蜂下公亦负策而至自秋徂冬每于火罏头出黄山所咏示人同志咸爱其脱落绳墨有潇洒独得之韵春日载阳制解公作诗别友卜日他行意觅一丘一壑种田博饭追步古人不欲浪出头角类肮脏虫豸于是黄岩木陈忞公闻而嘉之作歌以贻一时同志赓者凡数篇公总集之索予为序予曰是集也胡言汉语同友虽各出手眼然于公分上皆闲言语何用为公曰抛砖引玉余之幸也固以请余因书前数语不唯题今出山诗他日并可序公黄山集使明眼人欲识我林下人面目不待文彩已彰自当于笔尖未动时荐取。

　　盐梅鼎公游南岳序

　　丙子春予随众作息太白山中时同参盐梅鼎公将游南岳诸同志各以言赠余闻南岳之为山乃先哲栖迟之处考之传灯若思大之吞佛懒残之煨芋让祖之磨砖谷泉之缚松其神机隐德格言密行昭著天壤不可磨灭千百世之下固有闻其风而起者然闻风而起者岂寻尝之人哉是必有先哲之抱负斯有先哲之举止行色匆匆吾书质于鼎公当一笑而携筇。

　　木陈忞公回粤省亲序

　　天下有达道亲亲其一也盖吾人之有亲犹水之有源木之有根所从来者矣故鲁夫子曰身体发肤受之父母不敢毁伤尊其本也而吾祖竺干圣人则教人辞亲割爱毁形弃俗其故何耶或以此为然则古人有如临深渊如履薄冰之诫矣以此为不然则古人有断发文身逃荆蛮而不返者称为至德道果安在耶是非事亲之道居尝达变各尽其事之之心互见于形骸休戚者欤抑又闻之立身扬名以显其亲故曰以天下尊尊之至也以天下养养之至也又曰孝子之事亲也不择地而安之亲苟不安虽视天下犹弃敝屣乃昔竺干圣人宫掖晏然父昆相在忽自眇轮王之尊轻天下之养独窜穷山贻戚父母又何称焉是非于其身有大不得已者欤逮夫睹明星而叹一切群生具有如来智慧德相则其身大不得已者恍然觉憬然悟夫然后如法尊其亲而非世间之尊如法养其亲而非世间之养如法安其亲而非世间之安教垂五天流及震旦岭南卖薪之客不期然而踵其迹籍客十金赡母登黄梅入槽厂传衣夜渡震旦之法幢赖獦獠汉至今存焉立身扬名自不必论要其缵绪大觉佑启天人利溥万世此其孝岂世间之为孝哉予谓世间之孝本乎身之所始出世间之孝本乎身之无始本乎身之无始则无生本乎身之所始则有生有其生矣则冬温夏清生事死祭孝斯在矣而不能致亲息苦轮趣道树首出三界无生则能致亲解生死之缚忘爱憎之情洞坚密之身入如来之地矣而且亲吾亲以及人之亲一体同观安于尝乐此其为孝岂世间之孝可测量哉虽然世间也出世间也其孝必待其人而后行吾同参木陈忞公族出岭南初业儒因观身有大不得已乃裂缝掖披田衣毁形割俗遑遑四方尽所以安身致孝之道于是投豫章之匡庐历楚之黄檗末入天童老人室掌记最久槌拂之下正眼洞明大不得巴者无觅处曰吾得达道矣是可以省吾亲安吾亲矣丁丑夏乞假归觐余唯公之致孝无忝竺干古训而其发迹又踵乎卖薪能祖兹归也倘不志静退念祖宗标格非风动非幡动直振其家声使天下人知岭南獦獠汉犹在则如来大法不大有光于世乎其所谓扬名显亲者又何如耶是述世出世孝法为赆而赘之以辞辞曰。

　　爰有人兮来岭南芒鞋竹杖四海参有亲不顾奉旨甘如法致孝追瞿昙生死关头梦正酣划然打破真奇男时当六月暑不堪青山朵朵烧晴岚忽来别我出岩庵归思恻恻万里含发毛具见各毵毵人谁无亲君独谙竺坟鲁诰我亦探父母其顺乐且湛君初厌离去冠簪渊乎所志犹江潭劳劳俗眼真若憨讵知君孝青于蓝还乡拄杖今复担本身说法舌不谈溯之古人面无惭前三三与后三三。

　　鱼喁草序

　　余林下人也不知世间文字庚辰冬偶过禾中晓令李子频来道聚一日携所作鱼喁草见示且索弁语余惘然因问鱼喁何义答曰语出淮南子大凡鱼相忘于江河或水浊口则仰焉余于时不觉有感既而披其一题诵其一诗则目前得一境界忽喜忽愕自不知其故及掩卷隐几所历境界又复了不可得因忆旧所诵维摩经云或有佛土以佛光明而作佛事或有以香饭而作佛事有以园林台观而作佛事有以音声文字而作佛事有以无言无说无示无识无作无为而作佛事楞严则云此方真教体清净在音闻似乎古佛所秘出世法门亦多泄之语言三昧然欲当机领解必待夫信之萌缘之稔也否则犹石之受水了不相入乃若诗者无择信否才一讽咏一侧耳可中即跃然若有所得斯何故耶夫子曰诗可以兴其信然耶此余读晓令诗有感是知晓令之感发之鱼喁余之感乃发于晓令晓令初知鱼之感而余并知晓令之感余知晓令之感而晓令不知余之所以感晓令知鱼之感而鱼也复不知晓令之所以感彼此相感若相知若不相知鱼耶喁耶水耶感而兴者其何始耶人乎物乎诗乎感而复者将安诣乎余终惘然也请还质之晓令。

　　别刻古庭和尚拈颂序

　　满月处空清净无翳而盲者不见非月之罪也江湖滔滔布帆疾驰而不知津者望洋而叹非江湖之过也从是言之释迦老子果有秘密藏乎祖师西来意果有关钥门外汉不得而入耶借以月论之彼其在空有目皆见寒光着人不待指点指点者为盲夫也自非神妙之手其何能焉所以灵山话月曹溪指月古今宗师机缘拈颂层见叠出皆话月指月之若也当其阐扬语有不一或指于空或指于方或指于山或指于水或指于屋梁或指于庭砌或指于前后左右盲者随而执之得于此不信乎彼于片影生满足想较高下焉是故指之权所系亦大矣甚至昭其用也指以净光则执如珠如镜揭其体也指以圆像则执如盘如盆若是者彼盲固可笑要亦指法未妙乃不能启盲之悟而徒益盲之迷夫指而益盲之迷不若不指听月之自然之为愈也何也月未尝不在盲者之顶额也是故古今以西来意视为膜外物者盲夫也从而指点见小识局笔庸词钝是指月于屋梁指月于庭砌不及也或者组绘其词隐隔其旨盲者不觉从而咀嚼譬若初欲见月乃竟忘月徒爱指之纤好又非指之者之过欤是故以指彰月以言明道过与不及均失也予观古庭和尚拈颂其运笔甚灵从而味之意圆词爽旨深格高绝蹊径之岐无穴凿之病直截而婉转老炼而优柔见古人之大全浑然如空中楼阁云霞缥缈是能妙于指者己丑春予游盐官于弟子默庵案头见其全刻独爱其拈颂深有所养命侍者手录于箧中吴门顾敬修居士访予破山见之捧读为未曾有曰此后学典刑也请别授梓以流通予曰善师讳善坚考其系为无际派嗣盖临济下儿孙也。

