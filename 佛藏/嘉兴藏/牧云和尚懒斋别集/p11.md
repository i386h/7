<!-- { "loadSidebar": true } -->
　　戒雷震公者梁溪人也其父治生于金阊童子时舍公于灵岩山玉庵师者出家山为吴中胜道场宋元时圆照本了庵欲二宗师皆弘法于此相传有智积菩萨一齿骨类古铜色径二寸许山中供养已久莫知所自又有吴王夫差遗址琴台石非响屧廊西施洞名流赋诗者多及之公少时出尘鲜窥章句玉庵师者曾行脚少林善武事山巅平衍酒阑月上每以此诱公习公骨臞而性颖手眼快利遂亦擅其家声稍长落发知学诗捐去旧习清宵白月静几孤灯恒不寐吟咏自适到山之士皆以诗知公乐与公游或欲携之诗酒场中公不屑也遂之报国寺茂林和尚处受具极其慎重路途往来衣钵必俱天启三年冬余初行脚过郡寻宿天宫寺与芸居玄若机公有契逗留斋中机公亦好吟坐必称曰灵岩山有无听志大而能诗且句意新绝不落时习口吻余曰公能记一二否机公随诵响尚傅残叶秋疑未出崖之句余跃然心喜其时公盖号无听也次日机公偕余走胥关觅小舟访公于灵岩公见余如夙契晤对数日为余道山中古迹复同登尧峰绝顶观宝云泉时一雨法师将讲华严玄谈于华山公亦将执经座下期余同听因导余先见法师见法师已余同机公转芸居公独回灵岩有问公自山来寻余一衲飘然气味若不异余因初心欲参博山遂别公次年春余寻前约从江西返吴门即趋山中时玄谈已讲过半公深为余惜期毕公复偕余入城留连芸居与机公相对累日公之临平听唯识余入洞庭休夏且欲觅岩栖究己躬事布帆秋风会机公渡湖寻余言花山可进道公亦从武林还复聚首支公讲堂公时阅论侵晨兴中夜而寝飞尘满案不暇拭也余在堂亦随公阅论为洒扫之深夜放参空山寂静余独坐禅其时同堂皆有志之士寸阴是惜从旦至暮与梵夹相对动静出入绝不交言偶触物起兴始拈韵分题公必默坐构思余则为炊炉瀹茗诗成共观哄堂舞蹈然必推公诗为长公时有母甘旨阙如而花山主人戒堂老师一号咸默为设法供赡俾公一志习经同侣义之开岁春光撩人公拉余看梅山下会有禅者自金粟来投偈余与公随而和之禅者愕曰二公之资皆不凡也何滞此余因其从臾遂问金粟路腰包下山公屹不为动及秋闻湛然和尚讲法华于会稽显圣寺公偕四五友渡钱塘焉冬坐禅于天华会稽旧习诸刹坐禅皆曰不语或村徒众营供多遂职首座无论道眼公鄙之乃曰若此也我老牧何乐参禅为弃而之金粟为余道禅不足参莫若同听经去余讶之询其故公以不语禅告余曰公但见不语之禅而未见有语之禅也姑俟之会夜参金粟老人拈一棒入堂问者云兴老人随棒随答公罔测厥旨有顷余又携公巡堂见皆苦寒参学之士非饱暖庸琐之流公始自失遂入方丈参礼老人爱其英发不假辞色方将大成之公挂搭一月缘省母复归吴门公意必欲一探教乘始放心参禅于是焚膏继晷出入贤首天台间究六相十玄四悉三观异同之旨有得于心绝不自炫然吴下皆知有公花山龙树贝叶芸居乃其最相知处久寓之所特未肯归本山莫知公意也公性甚孤硬有不可忆事每自蹙頞而口绝不谈所以虽雅度君子无是过也其去花山时会有侮公者公不与较寄意于诗曰青天落落高云孤我不得意将何图又曰而今欲去深深坞但畏人心不畏虎一日从灵岩回有诗曰峰头傥亦如人面两眼何能复敢开其排闷盖如此也又甚豪宕当夜坐爱秉大烛或悬小灯眉宇为之不畅知公者每从公所欲尝曰世间大乐秪三件一了生脱死二登甲传胪三纵横梁山其语本谑闻者皆绝倒然即此可以窥公之气矣或者曰戒探教也牧参禅也所趋异途何其谊甚笃不知公虽探教无一毫绵软态纯是衲子骨气于学务日新于禅特未甘冷湫湫地去尔不若余拌一生做个痴呆汉也设公肯弃文字依凭宗宿冷灰豆爆其机辩当过余十倍余能忘情于公哉公初在灵岩寓意诗酒酒酣则歌或持竿起舞婆娑月下未知所谓律仪梵行也一日清晨山众俱出公独在有老僧庞眉雪顶若所尽阿罗汉者扶杖而来公惊而迓之入室安坐奉以杯茗老僧诫公曰子非无根器者何从事诗酒而不习佛法公寻常绝不肯下人受教逮见老僧道容轩然意非凡士弗敢以抗遂礼拜唯唯受命老僧喜而出徐步户外公又送之至百步阶老僧顾公曰止遂不见百步阶昔有圆照禅师塔焉众归公语之争奇其事然不知所谓公独默喻从是受具听讲一变其习识者曰此祖师为公示身也公在龙树有禅者欲难公相见时卒以二豆置卓上曰谁为宾谁为主师何不道公即拈一颗在手指卓上豆曰此是宾此是主子试道看禅者语塞公大笑公又晤一宗匠请公截断葛藤公曰何为葛藤宗匠曰佛说三藏十二部公进曰如何无葛藤宗匠曰唤作竹篦则触不唤作竹篦则背公又大笑曰道触道背非葛藤乎宗匠亦语塞公乃曰要知法无定相了得底人渔歌牧唱皆非葛藤况佛三藏十二部乎故公虽不参禅其机致甚敏非夙有根器能如是乎老僧之言为足征也盖公神明内敛而外恂恂然若不足不知者每易之公当暮秋从武林还同舟百人夜半盗至大惊计无所之公在船尾向众曰无哗吾卫汝乃拈一短竹独立见盗登舟公拨之盗随仆水如是者拨数人盗畏乃急刺船而去其时同舟人但闻水中有声不知盗半仆水矣盗去始奇公天明悉礼谢而去而沉子壁甫公久交也会崇焕袁公督辽阳辟沈为幕宾欲得公偕行一观塞外且欲以功名策公公辞谢云间陈眉公先生海内重望也游灵岩见公诗而爱之期公屡往公置度外绝不趋走其高蹈之行有如此新安儒者汪浩生放言不羁眼空文席与公契一日携汪远去不知所向余遍觅乃见于陈墓破道士院汪则不冠不履图书满床公则敝衣垢袜凭倚笔砚既见余以公能隐为奇汪与公又谓余能寻为奇相顾大笑莫逆于心汪读书每中夜而起公亦如之余为聚首数日他日又寻公于道士院汪适他去独留一苍头给公时已仲冬窗牖无纸空室皆风公夜读必三鼓一夕寒甚与公共榻公内衣犹絺绤焉余因怜公解衣授之公傲然自若顾公生平于财货服玩绝不留意即穷途困辙兴致高远未肯苟干于人即甚相知亦不以告其固穷之品又如此公曩曾参金粟老人爱临济宗直截痛快庚午冬老人过苏州北禅将之南岳公忽斩绝所学毅然求侍老人喜而摄之寻为同学遮留而止识者曰公具有向上根器特未有决定志仁者先难而后获公又欲速证此虽公之长亦公之所短也善哉古宿云参禅须如调弦之法急则弦断缓则不鸣缓急得中禅可参矣公其微有差乃不得为河北烜赫儿孙满其初志欤后数年余在明州踪迹与公疏而意气无间凡过吴门必一晤公公闻余寓处亦必趋来剧谈竟日诙谐叫笑慷慨淋漓间有异客在座臭味不投公即俯首如木此其尝也公于夸诞之禅皆不信而独信余所尚论他人之诗无胸襟而独爱余诗此则谓公不具眼不知余可乎余闻灵岩当万历间住山无人采石者众山渐剥落樵牧上下古树斩伐山孤甚矣所谓玉庵师者适游方过吴见山而怜之自誓捍樵牧拒采石重兴古宗师道场然山已半属武弁家遣众来斫石庵斥之武弁闻而怒知庵是少林来遂以计要庵将困之也投刺请宴庵亦心知是计孑身赴之酒行门扃僮仆数十环列左右皆目庵庵从容曰俟小利武弁意其在笼中无翼飞也庵步于阶耸身遂登屋腾踏而出不与角武弁惊愕追之弗及既而闻于官拘庵于公庭命膂力者百人啸聚于外将缚庵而挞之庵出见稠人如向耸身从人顶踏去莫知所向从是武弁畏之携酒请盟让山焉则灵岩至今能全面目者庵为之金汤也是后山中习以为尝游屐一登酒腥莫禁自公受具后之俊流知学诗习律参学向上则灵岩于今重唱佛法者公为之仪的也公岂无补于山哉公能满庵初愿于庵剃染之恩亦既酬矣孰谓公忘情于山也乎公作诗有异想古风高旷多愤慨近体清新婉丽所作甚多公但取以适兴写怀未尝欲著名而授梓并稿亦不甚留故公诗多散逸公之孤风岂不高世耶今犹记之其在花山怀友有曰念君心摇摇扶筇出门外溪边春风早梅蕊忽吹大过临平见樵者有曰向暮束半担高低出红树野貌无寒温世心多向背暮秋诗曰叶声齐告晚霜树半居红此皆天启丁丙已前之诗是后诸什入以佛法大意若不类于诗然在灵岩老僧诚公勿从事诗酒至是公酒习尽祛独不能忘情于诗岂诗癖比他习有难去耶戊寅余住铜井公作秋夜有怀书扇头相寄余复两过龙树公时念日月逝矣以四十无闻为畏故其居止庄重略无昔时儿戏态期各努力行志之所当为余深然之庚辰秋余过禾中开法公从汰法师阐法华于白下公首众法师授以法任付僧伽黎未几得疾归吴门就医遂终于龙树茶毗慈筑基公雨法师高弟也与公交亦久不忍置公骨乃函之归石盂山余不及往视有愧于中公讳道震号戒雷俗姓杨少余二岁其殁时正四十焉呜呼庄生有言曰用志不分乃凝于神公不乐小就踽踽凉凉苦二十年之心于诗于书于贤首于天台皆分用其志逮晚成而一病遂殂其命也夫念登彼砠乃如之人兮今也则亡。

　　生缘传

