<!-- { "loadSidebar": true } -->
　　元和十四年正月，帝遣中使杜英奇，持香花往凤翔府、法云寺、护国真身塔所，请释迦文佛指骨入内。帝御安福门迎拜，留禁中供养三日，五色光现，百僚称贺。乃送诸寺，王公士庶，奔走膜拜，具释部威仪，及太常，长安万年音乐，旌幡鼓吹，伟盛殊特。刑部侍郎韩愈，上表陈谏，引古言今，称帝寿国祚之不延永。帝大怒，持以示宰相，将抵以死。裴度崔群曰：愈言讦牾，罪之诚宜，然非内怀至忠，安能及此，愿少宽假，以来谏诤。帝曰：愈言我奉佛太过，犹可容，至谓东汉奉佛已后，天子咸夭促，言何乖剌耶，愈人臣狂妄敢尔。于是戚里诸王旧臣，皆为愈哀请，遂贬潮州刺史。既至潮，闻大颠禅师之名，致书请入郡问道，书曰：愈启，孟夏渐热，惟道体安和，愈弊劣无谓，坐事贬官到此，久闻道德，窃思见颜，缘昨到来，未获参谒，已帖县令，具人船奉迎，日久伫瞻，愈白。又书曰：愈启，海上穷处，无与话言，侧承道高，思获披接，专辄有此咨屈，此旬晴明，不甚热，倘能乘闲一访，实谓幸也，不宣。又书曰：愈启，慧匀至，辱答问，珍悚无已，所示广大深迥，非造次可量。传曰：书不尽言，言不尽意，然则圣人之意，其终不可得而见耶？如此而论，读来一百遍，不如亲面对之。又曰：道无凝滞，行无系缚，苟非所恋着，则山林间寂，与城隍无异，大颠师论甚宏博，而必守山林不至州郭，自激修行，立空旷无累之地者，非通道也，劳于一来，安于所识，道故如是，不宣。于是大颠至郡，留师旬日，或入定数日方起，愈甚敬焉。师辞去，不久，愈祀神海上，乃登灵山，造师之庐问曰：弟子军州事繁，省要处，乞师一句。师良久不顾，愈罔措。时三平为侍者，乃敲床一下，师曰：作么？平云，先以定动，后以智拔，愈乃拜三平而谢曰：和尚门风高峻，愈于侍者处，得个入路。师问愈曰：子之貌郁然，似有不怿，何也？对曰：愈之用于朝，享禄厚矣，一旦以忠言不用，夺刑部侍郎，窜逐八千里，播越岭海，丧吾女孥。及至潮阳，飓风鳄鱼，患祸不测，毒雾瘴气，日夕发作，愈少多病，发白齿豁，黜于无人之地，其生讵可保乎！愈之来也，道出广陵庙而祷之，幸蒙其力，而卒以无恙。以主上有中兴之功，已奏章道之，使东巡泰山，奏功皇天。倘有意于此，则庶几召愈，述作功德，而荐之郊庙焉！愈早夜待之，而未至，冀万一于速归，愈安能有怿乎？颠曰：子直言于朝也，忠于君，而不顾其身耶？抑尚顾其身，强言之以徇名耶？且子生死祸福不悬之天乎！子姑自修，而外任命，可也。彼广陵其能福汝耶？主上今继天宝之后，奸臣负国，而讨之不暇，粮馈云合，杀人盈野，仅能克乎。而疮痍未瘳，方此之际，而子又欲封禅告功，以骚动天下，而属意在乎己之欲归，子奚忍于是耶？且夫以穷自乱，而祭其鬼，是不知命也，动天下而不顾以便己，是不知仁也；强言以干忠，遇困而抑郁，是不知义也；以乱为治，而告皇天，是不知礼也，而子何以为之？且子遭黜也，其所言者，何事乎？愈曰：主上迎佛骨入大内，愈以佛者，夷狄之一法耳，三代无佛，而年祚永久，晋宋梁魏事佛，不夭且乱，恐主上惑于此，是以不顾其身而斥之。颠曰：若是则子谬矣！佛也者，荫天人之大器，其道则妙万物而为言，其言尽性命之理，其教则舍恶而趋善，去伪而归真，其视天下犹父之于子也，而子毁之，是犹子而刃父也。吾闻善观人者，观其道之所存，而不较其所居之地。桀纣之君，跖跷之徒，皆中国人也，然不可法者，以其无道也。舜生东夷，文王生西夷，由余生于戎，季札出于蛮，彼二圣二贤，岂可谓之夷狄而不法乎。今子不观佛之道，而徒以为夷狄，何言之陋也！以五帝三王之代，未有佛而长寿，则外丙二年，仲壬四年，何其夭耶！以事佛之人主夭且乱，则汉明为一代之英主，梁武寿至八十六，岂必皆夭且乱耶？且子尝诵佛书，疑其与先王异者，可道之乎？愈曰：何暇读彼之书。颠曰：子未尝读彼之书，安知不谈先王之法言耶？佛与人臣言，必依于忠，与人子言，必依于孝，及其言之至，无方者也，无体者也，妙之又妙者也。今子自恃通四海异方之学，而文章磅礴，孰如姚秦之罗什乎？子之知来藏往，孰如晋之佛图澄乎？子之尽万物，不动其心，孰如梁之宝志乎？愈默然良久，曰：不如也。颠曰：子之才，既不如彼矣！彼之所从事者，而子反以为非。然则岂有高才，而不知子之所知者耶？今子屑屑于形器之内，奔走乎声色利欲之间，少不如志，则愤郁悲躁，若将不容其生，何以异于蚊虻，争秽壤淤稿之间哉。于是愈瞠目而不收，气丧而不扬，反求其所答，忙然有若自失。逡巡谓颠曰：师之言尽于此乎？颠曰：吾之所以告子者，盖就子之所能，而为之言，非至乎至者也。曰：愈也不肖，欲幸闻其至者可乎？颠曰：诚尔心，宁尔神，尽尔性，穷物之理，极天之命，然后可闻也，尔去吾不复言矣！愈趣而出。秋八月己未，帝与宰臣语次，久之，因语及愈有可怜者，而皇甫铺素薄愈为人，即奏曰：愈终疏狂，可且内移。帝纳之，遂授袁州刺史。愈复造颠庐，送衣二袭，请别曰：愈也将去师矣！幸闻一言。颠曰：吾闻易信人者，必其守易改；易誉人者，必其谤易发。子闻吾言，而易信之矣！庸知复闻他说，不复以我为非哉！遂不告。愈知其不可闻，乃去。至袁州，尚书孟简知愈与大颠游，以书抵愈，喜其改迷信向。愈答书，称大颠颇聪明，识道理，实能外形骸，以理自胜，不为事物侵乱，因与之往还也。近世黄山谷，谓愈见大颠之后，文章理胜，而排佛之词，亦少沮云(详见稽古略并通载)。

　　念常曰：旧史称退之性愎讦，当时达官，皆薄其为人，及与李绅同列，绅耻居其下，数上疏讼其短，今新史，则以退之排佛老之功比孟子。嘉祐中，有西蜀龙先生者，忿其言太过，遂择退之言行，悖戾先儒者，条攻之。一曰老氏不可毁，二曰：愈读墨子，反孟玷孔，若此类，二十篇行于世，及观外传，见大颠之说，凡退之平生蹈伪于此疏脱尽矣！欧阳文忠公尝叹曰：虽退之复生，不能自解免，得不谓天下至言哉！而荆国王文公亦曰：人有乐孟子拒杨墨也，而以排佛老为己功，呜呼！庄子所谓夏虫者，其斯人之谓乎！道岁也，圣人时也，执一时而疑岁者，终不闻道。夫春起于冬，而以冬为终，终天下之道术者，其释氏乎？不至于是者，皆所谓夏虫也。文公盖宋朝巨儒，其论退之如此，则外传之说，可不信夫。

　　穆宗(讳恒，宪宗第三子)

　　旧唐史

　　长庆元年三月。卢龙节度使刘总。举幽燕二十余郡归朝。乞为僧。诏赐僧衣。号大觉大师。署所居第。为报恩寺。长庆二年三月。帝遣左街僧录灵阜。赍诏起汾州无业禅师赴阙。阜至宣诏毕。稽首曰。主上此度恩旨不同愿师起赴。师笑曰。贫道何德。累烦人主。汝可先行。吾从别往。遂沐浴敷座。告门人慧愔等曰。汝等见闻觉知之性。与太虚同寿。一切境界。本自空寂。迷者不了。即被境惑。一为境惑。流转不穷。常了一切空。无一法当情。是诸佛用心处。言讫端坐。至中夜而逝。阜回奏其事。帝钦叹久之。赐谥大达国师。师蒙宪宗两朝敬重。凡三诏不赴。师嗣马祖一禅师。

　　宣宗(讳忱，宪宗第十三子)

　　旧唐史

　　大中五年正月。诏弘辩禅师入内。帝曰。禅师既会祖意还礼佛看经否。对曰。沙门礼佛诵经。盖是住持常法。有四种焉。依佛戒修身。参寻知识。渐修梵。行。履践如来所行之迹。帝曰。何为顿见。何为渐修。对曰。顿明自性。与佛无二。然有无始染习。故假渐修对治。令顺性起用。如人吃饭。非一口便饱(云云)。是日便对漏下七刻。帝悦。赐号圆智禅师。继有诏旨。增修天下祖塔。应未经赐谥者。所在以闻。太常考。行颁赐。师嗣马祖。

　　懿宗

　　出旧唐史等

　　咸通十二年，赐知玄法师沉檀宝座，高二丈余。十四年，造彩幡花盖，敕往凤翔寺塔，迎佛指骨。四月八日至京，帝御安福门迎拜入内瞻礼。群臣有谏者，言，宪宗迎佛骨，寻即晏驾。帝曰：朕生得之，死无所恨。帝每于禁中，设讲席，自唱经旨，手录梵文，而为赞呗(宪宗时，北方天帝降梦，令中兴佛法，帝不承命，爱服金丹，致药性燥急，内竖畏诛而深宫秘邃，故有不测之祸也)。

　　唐史赞曰：甚矣！至治之君，不世出也。禹有天下，传十有六王，而少康有中兴之业。汤有天下，传二十八王，而其甚盛者，号称三宗。武王有天下，传三十六王，而成康之治，与宣之功，其余无所称焉。虽诗书所载，有时阙略，然三代，千有七百余年，传七十余君，其卓然着见于后世者此六七君而已。呜呼可谓难得也！唐有天下，传世二十，其可称者三君，玄宗，宪宗，皆不克其终。盛哉太宗之烈也！其除隋之乱，比迹汤武致治之美，庶几成康，自古功德兼隆，由汉以来，未之有也。至其牵于多爱，复立浮图，好大喜功，勤兵于远，此中材庸主之所常为。然春秋之法，常责备于贤者，是以后世君子之欲成人之美者，莫不叹息于斯焉。

