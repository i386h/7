<!-- { "loadSidebar": true } -->
　　三世之事，信而有征，家素归心，勿轻慢也。其间妙旨，具诸经论，不复于此少能赞述，但惧汝曹犹未牢固，略重劝诱耳。原夫四尘五阴，剖析形有，六舟三驾，运载群生，万行归空，千门入善，辩才智慧，岂徒七经百氏之博哉！明非尧舜周孔老庄之所及也。内外两教本为一体，渐极为异，深浅不同，内典初门，设五种之禁，与外书仁义五常符同。仁者不杀之禁也，义者不盗之禁也，礼者不邪之禁也，智者不酒之禁也，信者不妄之禁也。至如畋狩军旅，宴飨刑罚，因民之性，不可卒除，就为之节，使不淫滥耳。归周孔而背释宗，何其迷也？俗之谤者，大抵有五：其一，以世界外事，及神化无方，为迂诞也。其二，以吉凶祸福或未报应，为欺诳也。其三，以僧尼行业，多不精纯，为奸慝也。其四，以糜费金宝，减耗课役，为损国也。其五，以纵有因缘，而报善恶，安能辛苦今日之甲，利益后世之乙乎，为异人也。又戒杀家训云，儒家君子，尚离庖厨，见其生不忍其死，闻其声不食其肉，高柴曾晰，未知内教，皆能不杀，此皆仁者，自然用心也。含生之徒，莫不爱命，去杀之事，必勉行之。见好杀之人，临死报验，子孙殃祸，其数甚多，不能具录耳。

　　陈武帝(讳霸先，字兴国，仕梁，灭侯景有功，进位相国，封陈公进爵为王，受梁禅)

　　辩正录

　　永定元年，诏迎佛牙于杜姥宅，设四部无遮大会，二年，于杨州，造东安、兴皇、天宫、等寺。五月，帝幸大庄严寺舍身，翌日，表请还宫，设会供僧，布施，放生。金陵七百余寺，侯景焚荡几尽，帝悉令修复。译经讲道，诏写藏经，造金铜佛像，度僧尼各若干(金陵，战国楚威王时，以其地有王气，埋金以镇之，故曰金陵)。

　　文帝(讳茜，字子华，武帝兄，昭烈王长子)

　　广弘明集

　　天嘉四年，于太极殿，设无碍大会，行舍身法，修治故寺，写经度僧，倍于前朝(出六帖)。

　　尝制法华忏文，略曰，窃以前佛后佛，种种因缘，已说当说，各各方便，莫非真语，悉为妙法，理无二极，趣必同归。但品位分浅深，觉悟有迟速；法雨一味，得之者参差。法雷一音，闻之者差别，是以小乘顿教，由此各名，声闻菩萨，因斯分路，至如鹿苑初说，羊车小乘，灰断涅槃，分段解脱。以诸佛之善巧，会众庶之根机，是曰半字，未称三点。及夫会三归一，返本还源，说大乘经，名无量义，灭化城于中路，驾宝车于四衢，衣里明珠，隐而还现，髻中珍宝，于焉始得。出宝塔于虚空，涌菩萨于大地，现希有事，证微妙法，最胜最尊，难逢难值。弟子以因地凡夫，属符负荷，欲宪章古昔，用拯黎元，所以凭心七觉，系念四勤，住菩萨乘，显无三之教，学如来行，开不二之门，汲引群迷，导示众惑。今谨于某处，建如干僧，藏法华忏，愿多宝如来，从地涌出，普贤菩萨，乘象空来，并入道场，证明功德，总持性相，同到无生(宣帝，昭烈王次子，于扬州，建太皇寺复造七级浮图，诏僧未满五夏者，皆参律部。帝在位，造金铜佛像，写藏经度僧尼，盛拟先朝，出释鉴)。

　　隋高祖

　　三宝纪隋纪辩正录

　　开皇元年三月。诏于五岳之下。各置僧寺一所。七月诏曰伏惟太祖武元皇帝。间关三代。造我皇基。追仰神猷。事冥真寂。思欲广崇宝刹。经始伽蓝。增长福田。微副幽旨。其襄阳。隋郡。江陵。晋阳。并宜立寺一所。建碑颂德。每年国忌日。设斋行道。八关忏悔。奉资神灵。八月制曰。昔周道既衰。群凶鼎沸。朕出车练卒荡涤妖丑。节义之徒。轻生忘死。干戈之下。每闻殂落。永念群生蹈兵刃之苦。有怀至道。兴度脱之心。思建福田。法力冥助。庶死事之臣。善根增长。悖逆之侣。从暗入明。并究苦空。咸拔生死。可于相州战地。建伽蓝一所。是冬沙门智周等。自西域还。进梵本经二百六十部。敕付有司召人翻译。三年三月诏曰。朕钦崇圣教念存神宇。其周朝所废之寺。咸可修复。又敕中。好生恶杀。王政之本。佛道垂教。善业可凭。禀气含灵。唯命为重。宜劝励天下同心救护。其京城及诸州官所立寺。正五九月常起八日至十五日。当寺行道。其日远近民庶。凡是有生之类。悉不得杀。五年诏曰。朕夙膺多祉。恭嗣宝命。方欲归依正觉。钦崇圣果。今请经法师于大兴善殿。授朕菩萨戒。然菩萨之教。以解脱为先戒。行之本。慈悲为始。今囹圄幽闇。有动于怀。自流罪以下。悉可原放。又敕曰。佛以正法付嘱国王。朕是人尊。受佛付嘱。自今以后。讫朕一世。每月常请二七僧随番上下转经。经师四人。大德三人。于大兴善寺。读一切经文。十年敕曰。自开皇十年已前。诸有僧尼私度者。及境内之人乐道。并听出家。十一年制曰。如来设教。义存平等菩萨用心。本无差别。故能津梁品庶济度群生。朕位在人主。绍隆三宝。永言至理。弘阐大乘。诸法豁然。体无彼我。况于福业。乃有公私。自今凡是营建功德。普天之内。混同施造。随其意愿。勿生分别。庶一切法门。同归不二。十方世界。俱至菩提。十三年。皇第三子。蜀王秀。猎政州之野。马突入一古窑。满窑皆佛菩萨之像。帝闻。诏诸像仰所在官司。精加捡括。运送近寺。率土苍生。各施一文。委官装饬。帝立疏文略曰。弟子杨坚。今于三宝前。至心忏悔。周室毁像残经。慢僧破寺。如此重罪。悉为忏悔。敬施一切毁废经像。绢十二万疋。愿三宝证明。受我忏悔(云云)。皇后亦施绢十二万疋。王公已下。台官主将。以至州县佐吏。诸寺僧尼。京城宿老。下逮黔黎。一一施钱。再日设斋。奉庆经像。诏于诸州名山下。各置僧寺一所。并赐庄田。十四年敕率土之内。但有山寺。一僧已上。皆听纶额。私度者附贯。十五年。帝以僧尼时有过失。付内律佛制。不许俗看。帝及皇后。于京师法界尼寺。造连基浮图。下安佛舍利。七月放大光明。请法纯禅师入内。为皇后受戒。十七年正月。沙门宝贵。以开皇已来新所译经奏上。帝亲制序。翻经学士费长房。初为僧。周武废教返俗。帝召预参译笔受词义。长房撰历代三宝纪十五卷。下敕行之。二十年。诏有毁佛经像者。以恶逆论。帝谓灵藏律师曰：弟子是俗人天子，律师是道人天子，有离俗者，任师度之。由是度僧至数万，帝大悦曰：律师化人为善，弟子禁人为恶，意则一也。初帝微时，遇梵僧以舍利一裹授之曰：檀越他日，为普天慈父，此大觉遗灵，与汝供养。及帝即位，尝与法师昙迁，置舍利掌中数之，或少或多不定，迁曰：诸佛法身，过于数量，非世所测。帝始作七宝箱贮之，忽忆其事，诏曰，仰惟正觉，大慈大悲，救护众生，津梁庶品，皈依三宝，重兴圣教，思与四海，共修福业，永作善因，同登妙果。召沙门堪宣道者三十人，各将侍者二人，散官一人，薰陆香百二十斤，分送舍利，往岐、雍、泰华等三十州建塔，期以十月十五日午时。同入塔。帝于十月十五日午时。御大兴殿西向执圭而立。延请佛像。及沙门三百六十人。幡盖音乐。自大兴寺迎来至殿。烧香礼拜。率文武百僚斋食及舍利入塔时毕。后三十州表奏，皆有瑞应。二年正月，复敕秦、陕、恒、杭等、五十三州建塔，期以四月八日午时，同入塔，并如前式，各有感验。仁寿二年。五月十五日。雍州天雨金屑宝花。七月十五日。长安延兴寺。铸丈六金铜佛像。天雨宝屑银花。帝在位二十四年。写佛经四十六藏。凡十三万卷。修治故经四百部。造金铜佛像。六十余万躯。修治故像。一百五十万九千余躯。宫内造绣织像。及画像。五彩珠幡。不可称计。崇缉寺宇。五千余所。译经道俗二十四人。所出经论。垂五百余卷(详载广弘明集。并王邵记)。

　　王通(字仲淹)

　　文中子集

　　隋大业十三年，通疾，闻炀帝被害，泫然而兴曰：生民厌乱久矣！其或者将启尧舜之运，吾不与焉，命也！通卒于家，门人谥曰文中子，弟子薛收等，编集其言，名中说。其周公篇曰：诗书盛而秦世灭，非仲尼之罪也；虚玄长而晋室乱，非老庄之罪也；斋戒修而梁国亡，非释迦之罪也。或问佛？文中子曰：圣人也，其教何如？曰：西方之大教也。或问长生神仙之道？文中子曰：仁义不修，孝弟不立，奚为长生。

　　李士谦喻报说

　　出隋书

　　谦少丧父，事母以孝闻，其族伯父玚，每叹曰：此儿吾家之颜子也！善天文术数，自以少孤，魏广平王赞，辟开府参军事，隋有天下，毕志不仕，未尝饮酒食肉，口无杀害之言。如此积三十年，雅好举止，约以戒定。有谓其修阴德，士谦笑曰：夫阴德其犹耳鸣，唯己知之，人无得而知者，今吾所作，仁者皆知，何阴德之有。善谈玄理，尝有一客在座，不信佛家报应之说，士谦谕之曰：积善余庆，积恶余殃，岂非休咎之征耶？佛经曰：轮转五道无复穷已，此则贾谊所云，千变万化，未始有极，忽然为人之谓也。佛道未东，而贤者已知其然矣，至若鲧为黄能，杜宇为鶗鴃，褒君为龙，牛哀为虎，君子为鹄，小人为猿，彭生为豕，如意为犬，黄母为鼋，宣武为鳖，邓艾为牛，徐伯为鱼，铃下为乌，书生为蛇，羊祐前身李氏子，此皆佛家变异形报之验。客人曰：邢子才云，世有松柏化为樗栎，仆以为然？士谦曰：此不类之谈也，变化皆由心业，岂关木乎。又问三教优劣？士谦曰：佛日也，道月也，儒五星也，客不能难而去。

　　念常曰：北史，史官蒋沈等，记李君之事，详悉如此，岂非心怀佛德，尽己之诚，不敢欺訹后之来者欤！士谦以日月星方三教，以其照明世界，运转生灵，则一德也。是三者，阙一则安立不成，故易曰：乾道变化，各正性命，贤哉李君，吾见其深于性命之大原也。

　　杨素(字处道)

　　出统纪

　　素，奇策高文，为一时之杰，封越国公，尊重佛法，造光明寺。尝游华岳道观，见壁间画像，问道士曰：此何图也？道士曰：老子化胡成佛图。素曰：承闻老子化胡，胡人不受，老子变身为佛，胡人方受，是则佛能化胡，道不能化，何言老子化胡乎？老子安用化胡为佛？何不化胡为道？道流不能对。

　　唐高祖

　　旧唐史并辨正录

　　帝于朱雀门南街，建道场，设无遮大会。又设千僧斋，舍晋阳旧第为兴圣寺，前后共建七寺，又为太祖元皇帝，造栴檀像三躯，以荐冥福。

　　太宗

　　旧唐史并稽古略

