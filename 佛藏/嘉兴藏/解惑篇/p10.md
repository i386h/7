<!-- { "loadSidebar": true } -->
　　念常曰：君子谓立言之难，其实非难，特为好恶所欺耳。如欧阳文忠公，作太宗本纪赞，虽笔高语奇，杰出诸史，至贬太宗，复立浮图，好大喜功，勤兵于远，类中材庸主所为而不取。予谓文忠责备之深，而为好恶所欺也。方贞观之世，天下昆虫草木，咸被其泽，至于日月霜露所至之国，皆款关而修职，直独高丽莫离支叛逆阻命，太宗身任千载，道德英雄之主，其肯坐视之，留为子孙忧而不少假经略乎？盖其威德之盛，其势之必然，非好大喜功之谓也。昔黄帝平蚩尤，七十战而胜其乱。高宗伐鬼方，三年而后克。太宗举偏师而阴山平，临驻跸而高丽服。然黄帝高宗，经孔子而未尝少贬，文忠特以为太宗之疵，庸讵非责备之过欤！以太宗盛德大业如此，犹曲贬之，将恐后之君子，怀免贬之难，而无意于功名也。文忠徒欲高尚其事，而不知此亦自蹈好大之失矣！至于复立浮图，乃所以和顺道德，而齐天地鬼神之心，以开济天下后世之人，为无穷之益也。文忠以为不当，则是太宗暗于取舍矣。使太宗果暗于此，则当时房、杜、王、魏之流，亦因循尸禄而暗于取舍者哉。或曰：文忠慕韩愈为人，故不得不尔。呜呼！文忠何忍哉，慕人毁佛，而兼弃太宗之道德，是不为好恶所欺耶？孔子立名教者也，老氏则非毁之，及孔子删礼，则曰吾闻诸老聃云。然孔子亦以人而废言乎，亦若世情之好恶耶？况真佛也者耶？圣凡本有之体，毁之乃所以自毁之也，讵伤于真佛哉！尝闻文忠一夕梦为勇士数辈，摄至太宗之庭，太宗怒而责曰：吾文武勋烈如此，不能逃子之贬，何也？文忠震惧，而寤后欲追改之，而业已进书颁行矣，遂不克改，尝慨然，曰：平怀最难，此殆非偶然而云耳(出通载)。

　　空谷曰：孔子作春秋，太史公作史记，班固作西汉书，范晔作东汉书，陈寿作三国志，唐太宗作晋书，李延寿作南北史，魏征作隋书，刘煦作唐书，司马温，少微江公，皆作通鉴，郑夹漈作通志，马端临作文献通考，揭傒斯作宋史，李焘作宋鉴，曾子野作史略，宋景濂作元史，皆以天地之心为心，是曰是，非曰非，不存私意，诸君史笔，如秉龙泉太阿，杀人活人，无偏无党。佛法大道也，可尚不可排，苟或可排，则太宗诸子，已排之矣，奚待后世擅其己意者，曲排之也。

　　内德论

　　典仪李师政撰

　　若夫十力调御，运法舟于苦海；三乘汲引，坦夷途于火宅。劝善进德之广，七经所不逮；戒恶防患之深，九流莫之比。但穷神知化，其言宏大而可惊，去惑绝尘，厥轨清邈而难蹈。华夷士庶，朝野文儒，各附所安，鲜味斯道，自非研精以考真妄，沉思而察苦空，无以立匪石之信根，去若网之疑盖。远则净名妙德，弘道胜而服勤；近则天亲龙树，悟理真而敦悦。罗什道安之笃学，究玄宗而益敬，僧睿慧远之归信，迄皓首而弥坚。迈士安之淫书，甚宣尼之玩易，千金未足惊其视，八音不能改其听，闻之博而乐愈深，思之深而信弥笃，皆欲罢而不能，则其非妄也必矣哉！我皇诞膺天命，弘济区宇，覆等苍旻，载均厚地。扫氛祲，清八表，救涂炭，宁兆民，五教敬敷，九功惟叙，总万古之徽猷，改百王之余弊。搜罗庶善，崇三宝以津梁；芟夷群恶，屏四部之稊莠。遵付嘱之遗旨，弘绍隆之要术，功德崇高，昊天罔喻。但缙绅之士，祖述多途，各师所学，异论蜂起，或谓三王无佛而年永，二石有僧而政虐，损化由于奉佛，益国在于废僧。苟明偏见，未申通理，博考兴亡，足证浮伪，何则？亡秦者胡亥，时无佛而土崩；兴佛者汉明，世有僧而国治。周除佛寺，而天元之祚未永；隋弘释教，而开皇之令无虐。盛衰由布政，治乱在庶官，归咎佛僧，实非通论。且佛唯弘善，不长恶于臣民；戒本防非，何损害于家国。若人人守善，家家奉戒，则刑罚何得而广，祸乱无由而作。骐骥虽骏，不乘无以致远；药石徒丰，未饵焉能愈疾。项籍丧师，非范增之无算；石氏兴虐，岂浮图之不仁。但为违之而暴乱，未有遵之而凶虐。由此观之，亦足明矣！复有谓正觉为妖神，比净施于淫祀，訾而谤之，无所不至，圣朝劝善，立伽蓝以崇福，迷民起谤，反功德以为疣，此深讪上，非徒毁佛。愚窃抚心而太息，所以发愤而含毫者也。忝赖皇恩，预沾法雨，切磋所惑，积稔于兹，信随闻起，疑因解灭。昔尝苟訾而不信，今则笃信而无毁，近推诸己，广以量人，凡百轻毁而弗钦，皆为讨论之未究，若令探赜索隐，功齐于澄什，必皆深信笃敬，志均于名僧矣。师政学匪钩深，识不臻妙，少有所闻，微去其惑，谨课庸短，著论三篇：辩惑第一，明邪正之通蔽。通命第二，辩殃庆之倚伏。空有第三，破断常之执见。核之以群言，考之以众善，上显圣朝之净福，下折淫祀之虚诽。徒有斯意，实乏其才，属词鄙陋，援证庸浅，虽竭愚勤，何宣圣德，庶同病而未愈者，闻浅譬而深悟也。如藩篱之卉，或蠲疾于腹心；藜藿之餐，傥救喂于沟壑。若金丹在目，玉馔盈案，顾瞻菲薄，良足陋矣(三篇详出广弘明集)。

　　虞世南

　　出法帖并旧唐史

　　南字伯施，光禄大夫。贞观八年，自立疏曰：弟子早年，忽遇重患，当时运心，差愈之日，奉设千僧斋。今谨于道场，供千僧蔬食，以其愿力，希生生世世，常无病恼，七世久远，六道冤亲，并同今愿(云云)。其撰帝王纪，略论曰：老子之义，谷神不死，玄牝长存，久视长生，乘云驾鹤，此域中之教也。释氏之教，空有不滞，人我兼忘，超出生死，此象外之谈者也。有问梁武帝，熏修危亡，世南曰，释教出世之津梁，绝尘之轨躅，运于方寸之内，超于有无之表，尘累既尽，攀缘已息，然后入于解脱之门。盖以所修为因，其报为果，人有修布施、持戒、忍辱、精进、禅定、智慧、六行，皆多不全，有一缺焉，果亦随灭。是以鬷明丑于貌，而慧于心，赵壹高于才，而下于位，罗褒富而不义，原宪贫而有道，其不同也，如斯悬绝，兴丧得失，咸必由之，下士庸夫，见比干之剖心，以谓忠贞不可为，闻偃王之亡国，以谓仁义不足法也。若然者，盗跖高枕于东陵，庄跷悬车于西蜀，考终厥命，良足贵乎！后世南卒，太宗梦见之，因诏曰：世南德行纯备，志存忠益，奄从物化，良用悲伤。昨因夜梦，倏睹斯人，兼进谠言，有若平生之旧，可即其家，造五百僧斋，佛像一躯，以资冥福，以申朕思旧之意(鉴史，只载太宗梦世南，而为彼资冥福，竟不录。又凡王臣敬佛法语，皆削去之，惟载傅奕请除佛法之疏，岂当时诸大名儒之言论，不如一傅奕术官耶？作史者，不但毁佛，而且瞒心不志至于若是乎？又云，太宗本不信佛，惟顺穆太后之心而已。然太宗凡所交兵之处，并建寺刹，树立福田，为义士凶徒，资其魂魄，有六七所，其破晋州，立慈云寺，命褚遂良撰碑；破汾州，立弘济寺，命李百药撰碑；破郑州，立等慈寺，命颜师古撰碑；破吕州，立普济寺，命许敬宗撰碑；破洛州，立昭觉寺，命朱子奢撰碑；破洛州，广平府，立昭福寺，命岑文本撰碑。其余布满天下，乌能掩人耳目，而谓顺太后心可乎？尽信书不如无书，此之谓欤！)。

　　吴道子

　　名画记并统纪

　　道子，阳翟人，初名道子，玄宗改名道玄，工画，下笔有神。玄宗召入内供奉，于景公寺，画地狱变相图，都人咸观，皆惧罪修善，两市屠沽不售。

　　张仲素

　　旧唐史

　　素为翰林学士，宪宗敕素撰佛骨碑。略曰，岐阳法云寺，鸣鸑阜，有阿育王所造之塔，藏佛指节。太宗特建寺宇，加之重塔，高宗迁之洛邑，天后荐以宝函，中宗记之国史，肃宗奉之内殿，德宗礼之法宫。据本传，必三十年一开，则玉烛调，金镜朗，氛祲灭，稼穑丰。

　　鲁山令

　　旧唐史

　　元德秀，字紫芝，河南人。少孤，事母孝，举进士，谥文行先生。不忍去母左右，自负母入京，母亡庐墓侧，刺血写佛经，数千言，绝笔感异香芬馥，弥日而息，食不盐酪，藉无茵席，不肯婚。人以为不可绝嗣，答曰，兄有子，先人得祀，吾何娶为？初兄子襁褓丧亲，无赀得乳媪，德秀自乳之，数日涌流，能食乃止。家贫，擢为鲁山令，岁满，笥余一缣，驾柴车还，爱陆浑佳山水。家无仆妾，岁饥，或日一爨，鼓琴以自娱。及卒，家唯枕履箪瓢而已。弟元结，哭之，或曰：子哭过礼欤！结曰：大夫生六十年，未尝识女色，未尝有十亩之地，十尺之舍，十岁之僮；未尝完布帛而衣，具五味而餐，吾哀之以诫荒淫贪佞，绮纨梁肉之徒耳。

　　念常曰：凡诸史杂传，俱未有卓行篇，唐史特设此题，载元鲁山数人而已。观鲁山行己之操，唐史数千人中，遂崭然杰出，顾不美哉！旧史称其居母丧，刺血写佛经数千言，绝笔感异香芬馥，弥日而息，而新史削之。夫鲁山居丧所为，出乎至诚，宋景文何嫌而削之？若谓恶求福于佛，佛固未尝邀鲁山，鲁山自为之而不疑，何佛之嫌？若以身体发肤，受之父母，不应毁，则乳亦妇人之事，非男子有也。鲁山尚能出乳以食兄之子，独不当以血为母写经，何也？景文深存名教，然君子百行，殊途同归，奚必靳靳然以儒释歉哉(出通载)。

　　孟简答韩书

　　附见韩文公集

　　简字几道，元和中为尚书，素好佛。韩愈与书，有云：积善积恶，殃庆自以类至，何有去圣人之道，从夷狄之教(云云)，简答书云：来云，言积善积恶，殃庆自以类至，若是则释氏辩之精详，尽欲人积善耳。故迦文为大士言六度，为中根言十二因缘，为小根言四圣谛。又云：依法不依人，假如飞廉恶来之所为者，皆亡国灭身之道，故虽华夏，其可从乎？夏禹文王之所作，皆万世受赐，故虽戎狄，其可斥乎？阁下徒以夷狄之说，辱圣贤之身，圣贤之身，必能忍辱，圣贤之法，其可辱乎？深所不取也。但阁下不奉即已，区区毁黩，岂积善之云乎？彼杨墨老氏之书，其所述作，于理偏虚，非中道要。切释氏之教，则不然，大明积恶之根源，核天下神道报应之微细皎然，言善恶之异路为广其道，奈何韩君以愚人下俚翁妪之情见待之耶？然其法行于世，使人人自畏恶修善，岂不大助教化之防欤！

　　柳宗元

　　全文载柳集

