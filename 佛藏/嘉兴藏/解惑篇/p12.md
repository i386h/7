<!-- { "loadSidebar": true } -->
　　韩子与孟简尚书书曰：来示云，有人传愈近少奉释氏者，传者之妄也。潮州时，有一老僧，号大颠，颇聪明，识道理。实能外形骸，以理自胜，不为事物侵乱，要自以为难得，因与往来。及祭神至海上，遂造其庐，及来袁州，留衣与之别，乃人之情，非崇信其法，求福田利益也，噫！韩子虽强为之言，务欲自掩，岂觉其言愈多，而其迹愈见？韩子谓大颠，实能外形骸，而以理自胜，不为事物侵乱也者，韩子虽谓人情且尔，亦何免已信其法也矣！夫佛教至论乎福田利益者，正以顺理为福，得性如法，不为外物所惑，为最利益也，韩子与大颠游，其预谈理论性，已厕其福田利益矣，韩子何不思以为感？乃复云云。吾少时，读大颠禅师书，见其谓韩子尝问大颠曰：云何为道？大颠即默然。良久，韩子未及谕旨，其弟子三平者，遂击其床。大颠顾谓三平何为？三平曰：先以定动，后以智拔。韩子即曰：愈虽问道于师，乃在此上人处得入，遂拜之。以斯验韩子，所谓以理自胜者，是也。韩子虽巧说多端，欲护其儒名，亦何以逃识者之所见笑耶？大凡事不知即已，不信即休，乌有知其道之如此，信其徒之如是，而反排其师，忍毁其法，君子处心，岂当然乎？大颠者，佛之弟子也。佛者，大颠之师也。夫弟子之道，固从其师之所得也。韩子善其弟子之道，而必斥其师，犹重人子孙之义方，而轻其祖祢，孰谓韩子知礼乎！又曰：积善、积恶、殃庆。各自以其类至，何有去圣人之道，舍先王之法，而从夷狄之教，以求福利也，此韩子未之思也。夫圣人之道，善而已矣。先王之法，治而已矣。佛以五戒劝世，岂欲其乱耶？佛以十善导人，岂欲其恶乎！书曰：为善不同，同归于治，是岂不然哉！若其教人，解情妄，捐身世，修洁乎神明，此乃吾佛大圣人之大观，治其大患，以神道设教者也。其为善，抑又至矣！深矣！广大悉备矣！不可以世道辄较也。孔子曰：君子之于天下也，无适也，无莫也。义之与比，义也者，理也。谓：君子理当即与，不专此，不蔑彼。韩子徒见佛教之迹，不睹乎佛教圣人之所以为教之理，宜其苟排佛老也。文中子曰：观极谠议，知佛教可以一矣，此固韩子之不知也。又曰：且彼佛者，果何人哉？其行事类君子耶？小人耶？若君子也，必不妄加祸于守道之人。如小人也，其身已死，其鬼不灵，云云。此乃韩子疑之之甚也，既未决其类君子、小人，乌可辄便毁佛耶？其闾巷凡庸之人，最为无识，欲相诟辱也，犹知先探彼所短，果可骂者，乃始骂而扬之。今韩子疑佛未辨其类君子之长，小人之短，便酷诋之，不亦暴而妄乎哉！几不若彼闾巷之人，为意之审也。谓：佛为大圣人，犹不足以尽佛，况君子小人耶？虽古今愚鄙之人，皆知佛非可类夫君子、小人，而韩子独以君子、小人类佛，又况疑之而自不决乎？诚可笑也。又曰：天地神祇，昭布森列，非可诬也。又肯令其鬼行胸臆，作威福于其间哉！夫天地神祗，诚不可诬，固如韩子之言，但其欲赖天地神祇，不令鬼作威福，此又韩子识理不至也。苟自知其所知诣理，理当斥，斥之，理不当斥，则不斥，知明则不待外助，理当则天地自顺，吾辈于事是非抑扬特资此矣。不类韩子外引神祇，以为咒矢，而赖之也。易曰：先天而天弗违，后天而奉天时，天且弗违，况于人乎？况于鬼神乎？韩子之徒，何尝仿佛见乎圣人之心耶？刘煦唐书，谓：韩辈诋排佛老，于道未弘，诚不私也。史臣云：是非不谬也矣。又韩子读墨，谓：孔子必用墨子，墨子必用孔子，不相用不足为孔墨。及与孟简书乃曰：二帝三王群圣之道大坏，后之学者，无所寻逐，以至于今泯泯也，其祸出于杨墨肆行而莫之禁故也。韩子何其言之反覆如此，惑人而无准也。又韩子序送高闲曰：今闲师浮屠氏，一死生，解外谬，是其为心，必泊然无所起。其于世，必淡然无所嗜。韩子为此说，似知佛之法真奥，有益人之性命焉。夫一死生者，谓死犹生也，生犹死也，在理若无其生死者也。既见其理，不死不生，则其人不贪生而恶死也。夫解外谬者，自其性理之外，男女情污，嗜欲淫惑，百端皆其谬妄也。谬妄已释，死生既齐，故其人之性命，乃洁净而得其至正者也。老子曰：清净为天下正，斯言似之。夫性命即正，岂必在闲辈，待其死，而更生，为圣神为大至人耶？即当世自真，可为正人，为至行，既贤益贤，不善必善。而韩子不须与闲之言，其原道乃曰：绝尔相生养之道，以求其所谓清净寂灭也。夫清净寂灭者，正谓导人齐死生，解外谬妄情着之累耳，以全夫性命之正者也。韩子为书，不复顾前后，乃遽作原道，而后生末学，心不通理，视之以谓韩子之意正乎是也。遂循手迹以至终身，昧其性命，而斐然傲佛，不识韩子为言之不思也。就使从闲而言，自闲释氏之所由，非欲推其道为益于世，意苟有益于世，而君子何不称之？孔子曰：大人不倡游言，盖言无益于用，而不言也。谓韩子圣贤之徒，安得为无益之言耶？将韩子虽谓文人，于道尚果有所未至乎！吾不知也。又韩子斥潮州，其女孥从之，商南层峰驿遂死，其后移葬，韩子铭其圹，恨其路死，遂至骂佛。因曰：愈之少，为秋官，言佛夷鬼，其法乱治，梁武事之卒，有侯景之败，可一扫刮绝去，不宜澜漫。夫华夏有佛，古今贤愚，虽匹夫匹妇，莫不皆知佛非鬼，知其法不教人为凶恶，以乱政治。而韩子独以为鬼乱治，韩女自毙，何关乎佛。而韩子情昵私其女，至乃戾古今天下之人，亵酷乎不测之圣人，诬毁其法尤甚。列子谓：西方之人有圣者焉。不治而不乱，不言而自信，不化而自行，荡荡乎！民无能名焉。非此谓三王、五帝、三皇之言圣者也。宋文帝谓其群臣何尚之等曰：佛制五戒十善，若使天下皆淳此化，则朕坐致太平，韩子丛蔽，而固不省此言也。余观韩子之书，见其不至若前之评者多矣，始欲悉取而辩之，近闻蜀人，有为书而非韩子者，方传诸京师，所非谓有百端，虽未睹乎蜀人之书，吾益言之，恐与其理重，姑已。刘煦唐书，谓：韩子其性偏辟刚讦。又曰：于道不弘，吾考其书，验其所为，诚然耳。欲韩如古之圣贤从容中道，固其不逮也，宜乎识者谓韩子第文词人耳。夫文者所以传道也，道不至虽甚文奚用？若韩子议论如此，其道可谓至矣，而学者不复考之道理中否？乃斐然徒效其文，而讥沮佛教，圣人大酷，吾尝不平，比欲从圣贤之大公者辩而裁之，以正夫天下之苟毁者，而志未果。然今吾年已五十者，且邻于死矣，是终不能尔也。吾之徒，或万一有贤者，当今天子明圣朝廷至公，异日必提吾书贡而辩之，其亦不忝尔从事于吾道也矣(浮屠即浮图)。

　　吴越王

　　出稽古略

　　姓钱。讳忠懿。留心释教。嗣位之初。凡两浙诸郡。名山圣迹之处。皆赐金帛。创建僧伽蓝。福州支提山。乃天冠菩萨道场王施七宝铸天冠菩萨像一千身。仍创寺宇。弘丽甲于七闽焉。王延永明寿禅师。入府受菩萨戒。署号慈化定慧禅师。建伽蓝于南山曰。慧日永明。请师居之。师着宗镜录一百卷王为制前后两序。颁入大藏流通。

　　赵王镕(五代)

　　禅林类聚并语录

　　镕。帅真定。自称赵王。一日。携诸子入东院。访从谂禅师。值师坐禅不起。镕礼拜讫。师以手拍膝云。会么。王曰。不会。师云。自小持斋今已老。见人无力下禅床。王尢加敬重。翌日。王命客。将传请。师下禅床接之。侍者曰。和尚昨见大王来。不下禅床。今将军来。为甚么却下禅床。师曰。非汝所知。这里下等人来。出山门接。中等人来。下禅床接。上等人来禅床上接。不可唤大王作中下等人。恐屈大王也。客将传语。王闻欢喜。即请师入内供养。师既届城门。阖城威仪迎之入内。师才下宝辇。王乃设拜。请师。上殿。正位而坐。是日斋筵将罢。各问佛法。师运慈悲。一一开悟。王赞师像曰。碧溪之月。青镜中头。我师化我。天下赵州。

　　昔北齐文宣帝。尝谒僧稠禅师。稠坐不起迎。侍者劝迎。稠曰。昔优填王。每至问询宾头卢尊者。尊者不下床迎。后为佞臣谗。王怀恶心来。尊者知。起迎七步。七日后。王失国位。吾今虽寡德。冀帝获福耳。宣帝俄受臣谮。帝衔之。将复入寺。按其不敬诛之稠冥知之。五更独出寺十余里候之。须臾帝至。怪问其故。稠曰。恐身血不净。秽污伽蓝。远来就刃耳。帝悚然悔谢。谓尚书令杨遵彦曰。朕不明。几妄黩圣师。帝乃躬负稠身还寺。稠罄折不受。帝曰。弟子负师。遍天下未足谢愆(云云)。因问曰。弟子前身作何等。稠曰。作罗刹王。是以今犹好杀盖余习耳。稠即以盘水咒之。命帝临观。见自形正罗刹状。仍有群罗刹随之。帝大惊。从受菩萨戒。自是绝荤。终日坐禅礼佛行道如旋风焉(出通载并高僧传)。

　　宋太祖

　　北山录并欧阳外传疏

　　建隆元年正月，受周恭帝禅，诏以是年二月十六日圣诞，为长春节，普度童行八千人，十二月诏于广陵战地，造寺曰建隆，赐田四顷(出年录)。

　　初太祖目击周世宗，镕范镇州大悲菩萨像铸钱，太祖密访麻衣和尚，问曰：自古有毁佛天子乎？麻曰：何必问古，请以柴官家，目击可验(世宗姓柴。讳荣。太祖圣后柴世兄之子也。太祖养为子。封晋王。即帝位。在位六年。寿三十九殂)。又问不知天下何日定？麻曰：甲子将大定。因问古天子毁佛法，与大周何如？麻曰：魏太武毁寺，焚经像，坑沙门，故父子不得其死。周武帝毁佛寺，籍僧归民，未五年，遽萦风疹，北伐，年三十六崩于乘舆，国亦寻灭。唐武宗毁天下佛寺，在位六年，年三十二，神器再传，而黄巢群盗并起。太祖曰：天下久厌兵，毁佛法非社稷福，奈何？麻曰：白气已兆，不逾数月，至申辰，当有圣帝大兴，兴则佛法赖之亦兴，传世无穷，请太尉默记之。及即位，屡建佛寺，岁度僧人，二年圣诞日，京师及诸郡县，咸令有德沙门升座祝圣，永为常准。三年诏，每岁试童行通妙法华经者，祠部给牒披剃。若特诏疏恩。如建隆。太平。兴国。普度僧尼。不限此例也。乾德四年，诏遣僧百人，往西域求经。开宝元年九月，诏成都府，造金银字藏经，各一藏，敕兵部刘熙古监视。五年，敕雕佛经版印一藏。计一十三万版，帝自用兵平列国前后造金银字，经数藏(出稽古略)。

　　八年，上自洛阳回京，手书金刚经，常自读诵，赵普因奏事见之，上曰：不欲甲胄之士知之，但言常读兵书，可也。

　　太宗

　　国朝会要并统纪

