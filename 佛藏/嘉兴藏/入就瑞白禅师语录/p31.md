<!-- { "loadSidebar": true } -->
　　师讳明雪字瑞白入就别号也桐城杨氏子父一举幼孤事母卓甚孝髫志超尘见僧则喜年二十双亲葬讫出家九华闻宗门下事诣越参云门湛然大师门问向作甚么曰持毗舍浮佛偈门曰四大是假妄心是空阿谁拖你死尸来师无对七日有省诸淆讹尚未彻底独看一归何处门一日举斩猫因缘师遂领略抛下蒲团门曰一语下徐州又一日门于桥上问众曰溪水潺潺各下语看师曰敲空有响击木无声门笑颔之嗣入室门谓师曰自后当休去歇去师犹不肯忽一日闻钟声豁然大悟往皖山住静三载遍谒黄檗博山峰顶憨山诸尊宿黄檗博山每于众中称美庚申省云门归越明年避寂天柱峰即　蜲山也癸亥冬云门结制海内莫灵骈集擢师为西堂激扬老炼返掷频施门欲付法与师不受甲子住铁壁即阳明洞天也乙丑冬过金粟领众佐化仪称酬唱之白眉为尸罗之具寿粟极称欲付之师亦不受众曰何哉师曰云门不可负也解制遂行粟送河滨而别丙寅归云门机缘问答芥锋相投复呈偈曰蒙师饶舌十余年本分由来不可传有见原非解脱道无心岂是祖师禅三玄四喝闲家具五位君臣总白拈欲识老胡亲的旨金乌夜半丽中天门曰语无渗漏善解回互遂付衣拂并偈曰诞生原是自心名空里栽花本现成满口道来无可道威音那畔几知音盖门嗣慈舟念念嗣幻休润溯洞山三十二世溯达磨四十二世也既受欲习静南岳缁素挽止钟山然师亲云门最先蒙印可最先惟付法最后故道风德化为时首推云门逝诸檀护即请继席而开法独早具足石雨二大师屈居左右二座助扬化仪诸方美云此等高风足范百世然师道化愈畅诸公之盛德益美视近世操同室之戈者何啻霄壤哉即戊辰己巳岁也庚午夏将适终南息影经吴兴缁素闻之请入弁山弥勒峰文学李明吾施山结茅师喜山水幽清乃居之秋日越之乡绅请于延庆寺开法届腊解制归弁湖郡众绅请主白雀寺开堂台越众绅居士请主天台护国席师命西堂孤崖本珠诸公预往料理期毕仍归弁之龙华不数年开基斩草英灵毕集古之龙华由是恢复矣癸酉秋师赴越戒珠寺请开堂毕仍归龙华乙亥春护法诸绅陶给谏虎溪倪侍御三兰啇开府等轩吴孝廉芝庵等为天台护国韶国师道场法筵久寂再致书敦请师于二月初二日入院自湖城至杭黑白盈道睹师威仪端严咸谓大和尚古佛再来随途设坛具供瞻拜为幸其后至者犹望尘悲泣而忍去其为一时倾仰如此然天台百余年来不知宗乘何事幸师宗风丕振遐迩归依皆称兹山中兴主也师入院不允上堂惟随机开导有居士访师师示之曰观白云缥缈谁欤士罔措师复曰听绿水潺湲此矣众闻皆乞书之为示众语又示众曰佛法不在升堂当知不离日用若能此处会得更有何事不毕如或未知各当努力开田锄地运水搬柴舍此它求非吾至道珍重示众老僧因为养病不暇为众说法虽然如是早已漏逗了也且道漏逗个甚么会得者试出通个消息其机缘问答法语皆载前录兹不繁述至秋月欲付嘱院事遁迹终南又因龙华虚席众绅屡请遂语内外以护国付予予思负性堪同野鹤耻好为人之师即欲携筇远遁云壑力辞而不获乃曰师命不可违既受付毕仍居二座以待师归师亦不顾去赴龙华之请结冬制毕次年丙子四月八日解制即以院事嘱首座久默遂飘然南迈舟至赣湖口石尤频作师曰且泊因闻有山名崆峒幽邃乃栖之是时龙华方丈得人崆峒丛席亦就丁丑春师遂遁迹南云山未几众复请归崆峒问禅乞戒者云集不三年成大刹额子仙禅院托谓斯教主之庚辰　建安王钦师道德请主百丈寺将次南昌相从缁素瞻仰者充斥于道鹢首蔽江而下时督抚方戒严疑不测陈兵欲拒闻师号道风遂加敬礼至寺整肃旧规百废俱备至辛巳春忽示微恙饮馔随常至三月三日对侍僧曰吾体渐衰知非久矣初八日有禅人浙中来见师有恙明日捧师真请赞师题曰崆峒山顶快活不杀被阵业风雄峰挂[打-丁+畣]一条性命今已七八再过十日且看咭咶咦日日水东流年年花三发至十二日唤诸弟子入室付托后事嘱西堂石涧主百丈命监院造龛送入龙华塔中于是勉策愈笃而笑谈自如至十五日唤侍者净发至十九日迟明浴罢谓侍者曰扶我入龛少刻复索笔书种种嘱语诫诸弟子至末后大书偈曰来亦无一物去亦无一物若知端的意百丈花稍月乃掷笔手招众众近前师已吉祥而逝矣三月十九午时应前初九日书真赞恰十日归寂此预知时至　建安王欲留师龛造塔于百丈因遵师命护送归弁展玉轴设祭致弟子礼湖嘉绍台诸官绅及缁素皆迎师龛于百丈至十月十三日奉全身葬于弁山龙华寺右塔中师生于万历甲申十一月二十六日戌时寂于崇祯辛巳三月十九日午时世寿五十有八坐夏三十有八师行脚时十三年不置被至夜不解带而卧及出世仍旧粗疏人施细滑则唱之膳众数建丛席仅蔽风雨效云栖之尚朴勤种竹木临去犹诫众曰一朝僧能护千年常住则后学有栖止佛法亦在焉平日常施衣但与乏者或讥不均曰周急吾之均也病者躬视老者时慰警以法要济以药石煆炼学人不假辞色全提正令彻骨为人故凡预师会得省发者甚众所谓大开炉韝点铁成金也待侍者甚严重诸方闻而胆悸悯末世不重戒律自洁冰霜见犯末篇依规不恕防微杜渐尝训初学曰为僧不遵遗教经法王之叛臣慈父之逆子也拂下虽众未尝泛纳若未受具若受不持若初离田服若年轻若狂妄俱不纳惟向上志者乐而亲之否则望风而退师之严峻又如此见门人久拼乡曲者贤之请假归宁者亦贤之赆而嘱曰论父母出世之道方为至孝师之锡类又如此至于应事接物方便大施或时轰雷掣电怒作佛事也或时婆婆和和喜作佛事也或警生死无常以示疾为佛事也或示语言三昧以歌咏为佛事也亦有莫测者或以贪作佛事则纳香贽而结诸善缘或以舍作佛事则丛林成而掉头不顾或顺或逆或隐或显种种为人无有定法所谓大机大用不存轨则是以心直口快见善则赞见不善则呵诸方于法门有所左者则力辟之庶妄见自息也其护法明眼者皆赞不已至末后将示寂半月之前预知时日书真赞并遗偈而笑谈自如此来去自由正古所谓生平打彻末后自由足为天下后世风规得道之实验也然师平日行道纵横自在来去无拘尝曰我为法王于法自在故示寂亦然　建安王钦师道风乃赞之曰名喧宇宙道括古今纵象王之威猛诸方胆丧张狮子之爪牙四众心倾唐总宪曰作过量人证希有事传的的意具上上智黄司理讳端伯曰宝镜悬空十方普照洞山禅已属老汉矣李冢宰梦白曰露地白牛凭他牵引无边宝刹尽现毫端吴太史观我曰吾邑之有弁山犹龙舒之有博山此非寻常定知地涌菩萨不忘慈誓以佛知见为我等辈留影是邦也亦有逆助如吴与瑞少焉自化因而更振所谓慈善根力也住钟山时有王姓者施地祈嗣题券尾曰还他二子后应其言离弁山上天台时众跪请复归师曰牡丹今夏若开吾或有再来缘也夏日果开一枝弁山持书报曰后园牡丹花开师笑曰莫有归弁之缘乎初到天台未半月日闻门前二塔有佛舍利乃昔韶国师所建因祝曰此地若兴有人继席当放大光明于是每夜师常见二塔放光唤众同观有见者不见者师命众礼拜毕乃曰舍利之光即佛光业障深者虽不能睹然而必有解脱之期忆昔韶国师曰此乃大乘之地世世当有大善知识弘扬祖道今塔光既放足信不虚矣时绍兴钱相国麟武钦师道化欲将所敬遂据寺旧额仍书护国寺遣使赉礼入山桐城何相国芝岳扁宝镜重光令仆入山设斋陈吏部木叔书曰荷师大转法轮特开觉路邢天部淇瞻曰洞上宗风大畅云门师居首焉吴孝廉芝庵书曰护国中兴宗风重振众宰官护法尊重如此师九坐道场即越州之显圣之延庆之戒珠湖州之龙华之白雀天台之护国赣州之崆峒之慧灯南昌之百丈各有语录共一十余卷辟判一卷名狮子吼其嗣法凡三十余人剃度弟子若干人室中密印者若干人护法王侯士大夫问道得明指归者若干人至于闻名睹相若隔江招手出山踢指而领悟者亦不可胜数至于辟判诸方诟厉学者世俗不谙或作是非会去岂知无非提持正令一片热肠待人何尝有洞济之分哉是以着达磨正宗说一篇庶主曹洞宗者皆称达磨为始祖意在息洞济之诤苟知始祖原只一人则异派之诤自息矣诚足以见师之为法门乃彻底婆心非比诸方妄自炫耀以是为非以非为是致使后学转增慢见以斗诤为是也已倘幸无私而有乎大公是非莫偶斗诤自息则辟判亦为剩语如或未然不妨与一十余卷语录并垂理究毋作是非会去为幸师嗣云门澄和尚望洞宗为三十二世望达磨则四十二世溯之摩诃迦叶则六十九世今称达磨正宗四十二世乃尊此土之始祖为息异派之诤也嘉言善行固难悉述兹略录游化之迹以见师之为道为众生为法门必乘愿再来也。

　　崇祯十四年辛巳十月十有四日住天台护国寺嗣法门人寂蕴于弁山室中和南谨状

　　刻语录跋

　　昔人有言曰先人之业振否皆在子孙也振则克之否则过之故从上诸祖承荷拈花大法皆体先觉之心务在后之有传光前耀后则其先业法道皆有所振者也是以释迦文佛二十八传至达磨大师再五传至青原再五传至洞山再三十二传至我先师和尚其中虽有隆替不一然至先师之法道亦大盛矣故天下问道缁素如水赴壑师九坐道场刹刹重新语录盛行有一十余卷崇祯辛日春不幸归寂百丈其后之续刻虽多记者不无鱼鲁之谬三豕之讹冬日塔事毕法兄久默时主弁山席约予明夏入弁编刻以为垂后实录亦不幸夏初久兄告寂遂负缺然矣然同门虽多星散不一或有若久兄之志者蹇值世乱而艰于聚首亦有若久兄之早去而为古人者且予先年虽主护国僻居台山幸值余暇敬简前后遗稿并已刻行者一一据题编次曰上堂曰小参曰茶话曰示众曰机缘曰颂古曰法语曰歌偈曰诗赞曰佛事曰铭曰状等其中辟判一卷原为息法门之诤今诤既息譬如病既去则清温虚实之剂复何施焉故删不录其传灯世谱一书已刻于百丈兹惟集语录一十八卷几欲付梓未果至丁亥冬退隐嵊之深山会诸护法绅衿阅订助资己丑春初始完其志孝廉佩兹吴公曰余尝与诸公谓先大师语录语最平易而机锋峻拔亦复金针绵密重新洞山之风真为万世之典型后学之明鉴者也当请入藏共契经弘传庶彰大师末后光明同日月之并行而不悖非独不负师之克振坠绪之志亦使我辈护法酬教益之恩在此举矣于是予欣然不已曰诺。

　　己丑春嗣法门人寂蕴和南谨跋

　　剡县优婆塞戒弟子马智福优婆夷弟子余天智乐捐赀刻此
瑞白禅师语录壹部所祈
国泰民安福慧并长情与无情同圆种智

　　四明王家琦书

　　岁在己丑春三月深山智通谨识
