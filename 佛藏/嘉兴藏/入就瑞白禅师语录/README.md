<!-- { "loadSidebar": true } -->
嘉兴大藏经　入就瑞白禅师语录


　　编刻瑞白禅师语录序

　　瑞白大师为云门湛然大师嫡嗣溯之洞山为三十二世溯之达磨为四十二世宗风大畅将二十年嗣法门人三十余数崇祯乙亥秋嘱啸云和尚主天台护国席丙子夏嘱久默禅师主弁山龙华席大师退隐崆峒归寂百丈塔葬龙华啸云和尚为大师嫡嗣少林谓之得髓也行道天台重辉宝镜所谓振佛祖将坠之宗风开人天已翳之眼目使曹洞一宗丽如杲日故钱太师序和尚语录曰弁山有天台犹孔之有孟老之有庄父子一家弘扬至道皆归无为之化也予读之踊跃欢喜非特见和尚之心亦见弁山大师之心矣和尚以深大愿力为大师存日所有语录虽已梓行大传于世然未刻之散稿尚多不意法兄久默禅师亦随归寂况旧有同编之订未果是以和尚收先后刻未刻者总编为全部成十八卷将大师平日为人一片老婆心重重拈出使后学共览皆知言即无言其说法七七未谈一字与拈花面壁总在此矣秋日上人幻如征序于予予虽不知禅亦幸忝参席末分固难辞不容不言也时。

　　崇祯十六年岁在癸未季秋望日参学弟子小寒山
陈函辉顿首撰

　　旧序

　　越国宗风云门倡始而金粟磬山继之云门逝弁山兴于是曹洞之宗大振余未及见弁山之面然已见其心矣宝镜悬空十方普照主宾偏正形影历然洞山禅已属老汉矣吴兴唐祈远雅有道风杖履往来与师倡和尝与余订湖上之盟过弁山而问道虎溪之笑其再见于斯时乎。

　　黄端伯

　　祖师西来不立文字然犹怪其垂法诸语较之拈华微指尤章彩兆何也世以下世灯以照灯篇帙之盛几掩三乘十二分而出其上施设门头丹青笔意翻引一期室洒增长葛藤啼不止黄叶不辍所谓临摹古画转失本色惟我瑞白禅师不然扼住要津稍通消息将与么地与么时与么机缘向诸人髑髅边穿却一双正法眼如鸟度空如羚羊挂角不存轨则此案真可以救拖泥带水者之病既听云门曲又从我弁阳看弄遮般师子莫把禅师一片老婆舌作文字理会好。

　　张时化
陈函辉顿首撰

　　至道无隐荷担惟人乃补偏救弊之方则乘时而起无有定执吾儒自六经晦　异喙沸腾程朱子起而彰明辅翼之扶教以明宗也所以玄诠微旨即深造实履而益着继而训诂沉埋涂饰规表焚坑之惨诸儒自为之而加烈焉阳明子崛起于万死一生中与之昏衢宝炬而昭揭中天明宗以扶教也所以匡时持世取诸良知二字卷舒裕如然而总以云救初无偏畸释氏何独不然禅宗虽五宗分派总归一地流行柰道法垂秋不无泛滥承滞语言慧巧穿凿至以传灯续命一桩等作沿门戏具吾滋惧焉瑞老大师为云门冢子畅洞上玄风九坐道场嗣法三十余人道化条达血系衍繁猗欤盛矣亦知老人致此之繇乎无被寝处者十三年七参尊宿孳孳若渴且苏复绝绝复苏并不轻肯究乃瞥地师之精进谦退何如也若夫身律之严而即严以率众如法学习不徇情求谆谆遗教经犯者呵为叛臣逆子尤足砭挽近膏肓衣拂之下尤严更无一人竽滥如徒侈热闹门头不顾将来决裂谓法王何至师之拈提个事煆炼学人真所谓轰雷掣电眼目动定难施鸟道鱼踪光影索摸莫及者矣而一片切切为人热血读其书犹将点点滴滴喷吐迸出噫若大师者复何间然行解圆融宗教摄合谓无渗漏善回互卓哉定评乎盖无渗漏则正令全提善回互则不存轨则所云补偏救弊无有定执者儒与禅宁岐术哉余在护国亲遭毒手惜乎辜负婆心今幸啸云大师处几番寒热流浪知归始悟啸大师之愿力机权直与老人和玉乳透金针同口出气而已洞山父子其遗风再振乎兹春重梓全稿成啸大师之志余亦怂恿之故竟读新编而斋祓为之序。

　　时
己丑年孟秋日参学散人吴应芳敬题

　　入就瑞白禅师语录目录卷首像序卷第一上堂(二十九则)卷第二上堂(二十一则)卷第三小参(三十一则)夜参(二则)卷第四茶话(三十五则)卷第五茶话(二十一则)示众(十四则)卷第六问答机缘(五十五则)卷第七问答机缘(三十一则)垂问(七则)答幻轮法师十疑问卷第八颂古(一百一十五则)卷第九颂古(一百三十六则)卷第十法语(十一篇)法偈(七十二首)卷第十一歌(十五首)赞(五十一首)铭(二首)说(七篇)叙(一篇)疏(三篇)佛事(十一则)卷第十二诗偈(一百一十五首)卷第十三诗偈(一百首)卷第十四书复(二十八篇)卷第十五书复(三十一篇)卷第十六书复(十一篇)参请因缘(七篇)行脚(一篇)附来书(十四篇)卷第十七塔铭(一篇)传(一篇)卷第十八行状(二篇)跋(一篇)

　　瑞白禅师像

　　

　　

　　入就瑞白禅师语录卷之一

　　明住天台护国寺嗣法门人寂蕴编

　　上堂

　　崇祯元年十一月二十七日绍兴府太史姜箴圣少府陶石梁封翁余心源孝廉史汝谐凌二铉文学沈求如管霞标及众居士等请师继住云门显圣寺崇祯二年九月初十日众请上堂。

　　师拈疏云会么世尊未出世达磨不西来已有这个消息其或未会有烦维那为众拈出宣疏毕指法座云坐断千差路魔外不能知威音王未晓弥勒亦生疑咦且看雪上座行履遂登座拈香云此一瓣香三德圆明六通具足发一切智之光华结菩提果之秀丽信手拈来端为供养
本师释迦牟尼万德慈尊伏愿人人性海圆成个个智门了办此一瓣香奉为当今
皇帝万万岁伏愿龙图如芥城而永固凤历齐劫石以长春此一瓣香奉为满朝文武合国勋贵分守宁绍宪台绍兴府主山会两县上下诸衙各位尊官绶章齐显禄位同尊此一瓣香受灵山之付嘱承愿力以熏修穿过三纲五常透出止观定慧爇向炉中端为越州护法宰官居士等福基慧命各愿昌隆智种灵苗同希增秀常作国家柱石永为佛法金汤此一瓣香全越威音那畔独超今世门头不须雨露滋培宁受云霞覆育信手拈来端为供养显圣堂上传达磨正宗第四十一世湛然大师大和尚用酬法乳之恩遂敛衣就座参头白槌云法筵龙象众当观第一义师云若论此事无人不具无刹不彰圆陀陀包括虚空活泼泼遍呈万象露裸裸全无渗漏赤条条永绝周遮左右逢源随流得妙遂竖拂云会么于此会得一双孤鹿奔山头于此不会独只双鸾栖海底乃举昔日法灯禅师云山僧本欲潜栖岩壑养拙过时柰缘先师有未了公案今日出来特为了却时有僧问云先师有甚不了公案法灯打云祖祢不了殃及儿孙僧云过在甚么处灯云过在我殃及汝今日山僧本欲潜栖岩壑养病过时亦为云门先师有未了公案今日出来特为了却或有问云门有甚不了公案只向他道石女惊回霜夜梦木人扑落午天星或云过在甚么处向道易使清风梳翠竹难教明月住须弥大众雪上座恁么举扬且道与古人相去多少还有辨得出者么如无更听一颂秋老园林红叶飞渔翁月下整竿丝扁舟不向芦湾宿举棹金波任往回今日虽不敢与他争锋也要诸人据款结案下座问答不录。

　　上堂今朝九月十五翠竹黄花歌舞白云片片岭头明月团团洲渚金风拂拂西来落叶纷纷覆土鸿雁一声嘹喨边塞征人凄楚大众且道他凄楚个甚么鸿雁不来霜不至及其霜至又逄冬僧问昔日世尊拈花示众和尚今日将何利生师云篱边黄菊嫩进云劫外灵枝如何拔折师云林中老叶新僧礼拜师下座。

　　上堂三秋梦过又逄冬绿竹依依笑我侬彻尾彻头浑不荐白云空自锁花宫咦须领略莫朦胧傲霜黄菊今犹在蝴蝶寻香何处容僧问玉峰雪岭寒葩绽暗吐浮香浸太虚时如何师云一九二九进云还许学人折一枝否师云汝非其人进云却将何物应天时师云一枝雪里吐红霞进云寄报上林游玩客江南特地占先春师云闲言语僧拜师下座。

　　上堂世尊曰治世语言资生产业皆与实相不相违背夫子曰吾道一以贯之昨夜捣臼生花乌龟发笑香炉峰神恶发蓦头一掴腾过东海撞破龙王脑壳直得血染香水海天明起来大地一交严霜会么会么久立珍重僧问雪浪掀天舞苍龙出窟游正恁么时如何师云瑞气满乾坤进云如何是他灵运行藏处师云布雨不兴云进云布雨不兴云即不问还归大海事如何师云两岸东西僧拜师下座。

　　上堂没意白云封岳麓无心明月印寒潭于是句中全晓会依然又隔一重关既是晓会为甚么又隔一重关向道莫去归来背父昔日世尊在神通大光明藏中与清净慧菩萨云居一切时不起妄念明月团团元不照于诸妄心亦不息灭春日容容草自青住妄想境不加了知穿花蝴蝶忘情意于无了知不辨真实不知谁是弄香人大小世尊只可抱桥柱洗脚今日云门虽与他着语犹未剿绝更有一偈举似大众香炉飞过海石伞便撑开铁马云中吼泥牛上五台具眼者辨取僧问黑豆未生芽时如何师云金鸡啼半夜进云生后如何师云玉犬吠天明进云黑豆已蒙师指示开花结子事如何师云石伞峰头明历历僧拜师下座。

　　冬至上堂明明声色难该历历覆藏不可直须言外知归休向句中担荷清净伽蓝乌容瞌睡百花丛里岂可散心石伞峰头那堪住足万竹林里快且翻身鉴湖波底行拳玉笥山头歌舞还有恁么人知恁么事么良久云暑退三秋起冬至一阳生今日是冬至节届跃云禅友入山设斋更请山僧登座说法为大众结般若缘正所谓财法二施今问大众且道应时纳祐一句作么生道天寒日色淡水冷草方枯(下座)。

　　上堂道本无言徒为指示杀活纵夺露布门庭这边那边总无正意全身担荷犹在半途觌体承当奴儿婢子谈今论古播弄唇皮驱魔使佛元非尊贵既不恁么且道毕竟作么生复高声云密移一步虚空外鹤出银笼始是奇僧问这边那边即不问大中现小事如何师云金鸡初唱佳林晓进云如何是小中现大师云鉴湖月落潭无影进云不大不小又如何师云五云溪畔木人歌僧礼拜师云切莫承虚接响又僧问朔风凛凛逼冬过白驹驰骋似投梭学人向甚么处安身立命师云日落海底枯进云还有处也无师云大唐休住足新罗莫倚停僧拜师下座。

　　上堂正值鸡鸣乃云窗前鸡唱午屋后鸟鸣中明明相告报休得更朦胧大众珍重僧问天气寒冬霜雪皎庭前桂立影娑婆意旨如何师云两春夹一冬进云恁么则拔枝弄影去也师云无被暖烘烘僧云叶落归根时作么生师云赤条条底僧拜师下座。

　　云门先和尚忌日上堂此日先年先年此日四野冰花朔风历历正恁么时且道先师即今在甚么处良久云木人夜半绣花冠石女天明打破镜遂下座率众到像前顶礼拈香云此一瓣香爇在炉中不为别事秪要报冤雪屈且道与先师有甚么冤仇以手指像云当初只为路长短今朝方觉水河多僧问生如寄死如归未审先师归于何处师云石伞峰头云霭霭进云几时复来师云万竹林中绿依依恁么多时不见先师面依然不改旧时颜师云莫眼花僧拜师回方丈。

