<!-- { "loadSidebar": true } -->
　　下院赍到惠书并拙录序文刊赀等谨合爪而三复之余且感且愧曰何期椎鲁无似之夫亦能见知大君子于三千里外是岂闲相识欤其中发幽阐秘笼古络今不特尼山一贯之旨洞明即韩昌黎佞佛一案据款平结此服天下之公论也若乃父母未生面目前书中醉后添杯者只欲台台到家耳吾檀既已见彻渊源不于色见声求吾佛圣人之道岂以吾两人形骸泡幻之身相见不相见为然哉秪此历历孤明一段大光明藏亘尘沙劫无间然也记得黄山谷问道于死心禅师议论正发死心曰学士死死心死你我烧作一堆灰向甚处相见山谷不能加答正此意也岂当时含元殿上而不识长安乎剞劂氏来山时再图报命草复不尽。

　　复方大也居士

　　素性自髫年于声利澹如也惟期誓明生死大事故抱负不学二三十年奔驰海内至今无端被人唤作长老若曰与诸方善知识大相迳庭则吾岂敢此特大居士推誉奖藉不亦甚乎虽然伯牙与子期不是闲相识也读华篇字字典雅无尽老子昔于兜率溺器边大惊小怪捉败东林矣居士欲捉败无尽乎如是则神鼎斫额不暇矣承有登山之兴故用前韵一律迓之果篮舆不爽乎候候弗悉。

　　与瑞岩丆山和尚

　　定兄持老人讣音至痛心几绝久而复苏捧读之余备询后事深喜吾兄善为继述芝峰一席真诚有主老人已无余憾师门亦何幸哉如弟者庸愚无似谬为老人枚举勉住神鼎其如虻负泰山况插足未稳何堪遽失依怙岂天之命也夫致令三千里外之身心徒对大江之水日益飞翻也即欲奔赴以肩上犁耙初任卒难摆脱复自思惟曰与其区区恸哭于灵龛孰若立身行道使老人面目犹在为优耳故守株待罪缘以初住时世维艰赀费不丰专僧赍上幸吾兄知我谅我不孝之罪治之灵前待弟稍迟匍匐一一领过感荷不浅其塔上之铭操觚者不得其人不可轻易徒为塞白吾兄须加裁酌大非细事想不待弟之琐琐空函驰复抱愧殊多伏冀为法不倦是祷。

　　与南岳一雨和尚

　　太白一灯高悬岳面辉映七十二峰幸有年矣岂止师门之幸哉忝同条者欲识一面而不果怅歉何如前岁不揣庸陋勉应神鼎自庆晤面之缘旦夕可图入院来而游岳攀寻之兴日存胸臆岂其如蚕作茧愈缚愈坚徒有此心于屋里贩杨州奈何去岁妙侄远顾愈增愧感随欲遣僧问讯座前以执事进退不一蹉跎至今其迟慢之罪自知不可逭矣法兄亦见谅乎倘项上枷担稍可摆脱一回岳顶礼诸祖堵波晤同条家话了却生平之志愿方为快耳特遣禅子代申躬候菲仪不腆聊尽鄙私伏冀管存不胜翘渴之至。

　　复易九有文学

　　等庵监院偕盛价持瑶函信施到山三复之余已而叹曰此长者乐善如斯乎何施惠之至是也噫我知之矣无乃禅和家似不耐枯澹饶舌于左右欤伏询日用起居闻醉读之暇常究楞严深旨法华大意且于老卢故纸上耽味禅观如是之人岂止一佛二佛所种诸善根而已哉但不审于七处征心处得阿难真心否于尽思度量时能测佛智否老卢本来无物固不染尘埃矣即今视听言动者壳漏子尚在能不染尘埃乎身心一如乎内外一致乎动静不二乎于佛祖言教不滞碍乎倘能于一切处透脱尽净不疑方名了事凡夫耳张无尽曰吾从学佛而后知儒益深矣岂虚语哉如上所举台檀别开手眼与神鼎通个消息不惟好事大家知则林下又见一明眼居士矣望之不一。

　　　　　　又

　　登山之订岁又暮矣云山飘杳望之如何远尘上座来山饭僧皆赖嘘植所致伏询近况以齐家之余力不舍一法而作种种佛事得非善根薰培深厚而然乎然恨未识面者记得昔有二僧相近咫尺各住一庵句月不相会一日会云许久在庵作甚么一云造个无缝塔一云我亦欲造之乞借塔样一云何不早说却被人借去也敢问是借不借若道不借却成辜负埋没古人若道借是何样子居士佛法中人向者里通个消息方知山僧与居士虽未识面已时时把手同游华藏界也其或未然塔样又被人借去也呵呵晤期当在何日不尽缕慺。

　　　　　　又

　　昔人云几度见君诗尽好及观标格过于诗平生不欲藏人善到处逢人说项斯昨于福嵩不独观标格而已向未识荆之怅既慰夙怀且预希有之会斋贶优渥固居士请法之诚为先灵以资冥福则可在山僧当之不亦赧然之甚乎夫人之相与闻名曷若见面既见则目击道存了无言说虽仲尼之于温伯雪不复过此无说无闻直使诸天赞叹不及临别时居士以不欺之力不甘住小歇场以向之工夫不得力处为质较之得少为足者何啻天壤奈山僧舌头太短亦不欲牵枝引蔓走作居士如于经偈与诸话头狐疑不决取舍未忘卜之神明者记得昔有禅师于闹市衢头遇屠者卖肉买者云精底割块来屠掷下刀云那块不是精底禅者傍闻豁然大悟顿忘取舍此与居士同参何则往往士夫学道请益知识俾令扫除文字示以无意味话头凡有所著皆叱其非便生怕落空而茫然曰无所著摸无意路无凭仗者工夫难做不若依经义把本顺朱从渐而进可也居士正堕此病是么卜之神明感而遂通惬值经偈再三入手为决复不得力则横不得竖不得古人所谓可惜者汉死了活不得转身不得是则钉椿摇橹终无痛快之时也山僧抑不得已以生从何来死从何去之语以为脱换捷近贵在活卓所谓宁参活句莫参死句死语岂能活人耶且作个敲门瓦子在日用寻常行居坐卧处忽若筑着磕着自然推门落臼有日不但死话头如看经教语录中有一言一句去不得处便是话头便是祖师关生死关此时切不可放过不疑言句是为大病入得一门则千门万门七通八达不见道百千法门同归方寸河沙妙德总在心源岂虚语哉兹因人力送行李回不觉葛藤如许作回头人事他日见月忘指之时痛骂神鼎者老贼饶舌不少山僧亦甘心顺受也呵呵不尽。

　　　　　　又

　　道旷无涯逢人不尽居士南询之志勇锐可嘉不即暂止者承发足参方有自荒山始之念自有玄沙不出岭之喻相期和光同尘不伤物义成熟一切众生信根庶几两得相宜殊非分外也昔阿阇世王之兄曰耆婆得起死回生之术名称普闻为大医王将王位逊弟欲出家而不可世尊与之约曰众生之病不一身病汝治其外心病我治其内由是得度者不可称计悉此自利利他之道则在是矣居士既达权变如此复何言哉话头之说山僧早已不惜眉毛何也开口成双橛无言落二三是知入门便棒便喝无非老婆心切且生从何来与一归何处原无二致既熟处难忘不妨仍旧务在肯切过河须用筏到岸不须舟如恋筏不舍守死话头是则冷水浸石头无异或昏沉散乱落在无事甲里疑情发起话头提得现前毕竟一归何处如此挨拶如此追究绵密做去如曰缓急路程瓮里几曾走却鳖乎诵行愿品身心廓然太虚者能入普贤毛孔次第刹海乎世缘染与不染是两头语前被境缘所使而今使得境缘乎使得境缘则事事无碍法界也无因起观察时不得作奇特胜妙想不作寻常世谛想作是观者名为正观若他观者名为邪观入佛而不能入魔则又其力未充也拈颂比前稍进待居士来结制庆佛开光时一一按过不尽。

　　复罗晋永文学

　　接读翰简蔚矣其文居士雅思渊才似非章句之儒所伦匹也去岁邂逅书斋宛若夙契好道之心勇于果敢较之昏昏终日醉梦者何啻天壤既尔留心内典宁非百年后阎君前之铁券乎若乃冀免罪愆于往昔自求多福于当来斯皆人天小果未是如来大道李文和都尉曰学道须是铁汉着手心头便判直取无上菩提一切是非莫管此儒者学佛之榜样也在居士日用中力行之何如耳密弘居士操道之志甚笃早晚与之商确进步或不致孤陋寡闻倘于祖师关捩子有滞碍去不得处不妨书来山僧即与决疑当头印破庶得应病之药耳四序惟迁新年又添一岁今年五十有五矣光阴瞬息时不待人前景能几何哉居士勉之不胜翘望。

　　与水隆先长老

　　勖韬来知汝住院得体施设合宜观音阁功果圆满非不大费心力然为佛祖儿孙利生为务与人为善迥异常流斯皆模范人天标表后学况诸檀书来称赞不已汝之因缘其在是乎昔临济止住一小院风穴单丁药山牛栏俱有光明硕大岂在院之大小众之多寡哉诸檀挽留宜应全身放下信缘而去勿兴二念也山僧出世有年虽垂老发白尚思法门寥落勉力未已汝其偷安乎如不体此非山僧所以望于汝也切嘱切嘱。

　　复福严式庵和尚

　　侍僧南岳回询知法力中兴福严祖席感外护之隆诚为祖庭幸也俄尔言及兜率盘石安公集五叶弘传之事谓弟左袒盘公集书之妄大似不知弟也虽至愚鲁之者岂有附合他宗而反自祖甘心负屈乎盖此老虽昔年有同参之谊别来将三十载今虽嗣洞上住兜率以住山事繁尚未通往以征书之故学者辈取拙录一部与之并未知其集何书也今闻其收诸家语句机缘颂古集为五叶弘传仍效白岩位公修传灯格式削去他本宗五代正传之祖并削我济上二代当时天下已曾共非之(即彼)本宗鼓山为霖和尚亦出书辟之矣今盘公只去他洞上五代我济上二代渠且未敢蹈其覆辙既于我宗无涉无伤其他宗祖他非他削于我何有知我罪我我何辞焉谅之不尽。

　　　(门弟子成俊　成▆　成昆同刻第十一卷)

　　一揆禅师语录卷第十一终
嘉兴大藏经　神鼎一揆禅师语录


　　一揆禅师语录卷第十二(师讳元揆)

　　门人定禄等编

　　行实

