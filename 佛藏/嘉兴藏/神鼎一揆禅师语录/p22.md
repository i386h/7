<!-- { "loadSidebar": true } -->
万山深处万年松一座楼台傍石丛欲问读书人姓氏子房一去汉庭空

　　寄汉波和尚继席龙牙兼寿六旬初度

风生玉尘粲天花协赞天人雍肃遐白发登坛须老将伫看七尺起龙牙

　　赠湛修和尚中兴泐潭

瓦砾翻成释梵宫辉煌重喜继高风非惟水到渠成也济北湘江一派通

　　寄赠刘子肇经元

力辞彭泽赋归来味道居官二妙才何幸湘干莲社里文林又报一花开

　　赠陈席待经元

佳名不欲上公车笔力争开上苑花翻忆逝川增圣慨千金难买乐烟霞

　　示易和生居士

白驹过隙影难停扰扰谁能惜寸阴一念回机超物外昙花香透劫前春

　　示易瞻云居士

读罢焚香茗熟时忽逢佳客论新知西风阵阵惊摇落一夜霜飞染鬓须

　　示文彪学侍者

巾瓶记取应三呼剖腹剜心敢负吾珍重跺跟恣尔怠山藤劈脊莫嫌粗

　　示鉴融宗知藏

鉴彻根元电拂机吾宗杀活贵临时直教良骥窥鞭际棒下无生续祖祢

　　示道开莲知藏

法战场中展一回全锋力敌刃无亏门庭建立须孤峻从教优莲遍地开

　　示素辉明知客

大法明明不覆藏阳春一曲别宫商胸襟流出无他藉花自开时果自香

　　(福田居士涂云芳　门弟子成品)

　　示丽天净侍者

吴越依然鼓大风誓诚殊不浪施功祖祢不是闲殃及要见花开果自隆

　　(终)
嘉兴大藏经　神鼎一揆禅师语录


　　一揆禅师语录卷第十一(师讳元揆)

　　侍者成显记录

　　书复

　　复黎淳夫诸缙绅护法

　　吾宗之最著于唐宋间而荆郢襄鄂素称禅窟当时士大夫留心宗门者有若相国裴公休内翰杨公大年都尉李公遵勖相国张公商英一时名贤常游禅席诸大老之门铿锵激扬于斯为盛不虞数百年来祖庭云冷法社寥寥是岂无选官选佛之人递相唱和乎抑吾道之隆替有时耶伏读翰教三复之余不特洞明一贯之旨而于世外翩翩宛有凌云之气忻慰不已承以月掌数数见招敢不奉命但贫道慵愚无似利众乏珍恐不副诸台檀之知遇耳若曰主张宗门则吾岂敢祖庭兴复有待其缘然在弘护光中将来未可料也晤教不遥先此驰复统惟原谅不一。

　　复含玉监院

　　隐禅者持书至得悉月掌一席实公一片苦心况此山乃保宁勇高弟智渊禅师开山为济下祖庭公既恢复一番不欲独善其身而以公诸所好忘躯为法合诸名贤延请知识主法其间自非我法社象龙不能出此举也然祖席重兴无不忻跃但山僧鲜福恐不副郢人之望如公始终不异竭力维持山僧即曳杖而来互为主伴作钁头边佛事可也若以院务为累只图卸轻担子此万万不能也公宜谅之不尽。

　　与林汉清居士

　　近来学道人如衲僧家行径三登九上暮请朝参固是不必论也至于俗士中或见一个半个有少分相应者只图体面谈禅扯曳含胡而已要得向生死急切处讨个分晓与古人把手共行直是万中无一若居士者于己躬下事既尔着着不肯放过发挥语句远来请益此真难得不意郢州有此人耶忻羡忻羡但我宗门下客激扬个事于不得已也出一言吐一句斩钉截铁非图斗凑合头语及方木投圆窍而已所谓入此门来莫存知解是也居士既出至诚山僧岂可赚误古人云语不离窠臼焉能出盖缠居士勉之。

　　与永隆昶庵和尚

　　木落远山恍然寓目法兄一回枉顾顿使林泉起色惜其未尽快谈展我遐绪魔强法弱今古如然老瞿昙转法轮于天上人间时而殷勤拥卫则有帝释梵王恭敬围绕则有天龙八部倾诚皈向则自国王大臣虽三界之尊无伦匹者而魔种六群辈往往为逆亦莫如之何也非力不胜也盖吾佛世尊以平等慈心多方摄受俾其识心达本同趋觉道耳然谓达生身陷坠恬不知返者是渠自作自受理固宜也况今末法浇漓岂能免耶嗟见近日野狐精党如某某等者虎皮羊质衲僧门下屎臭气从未梦见妄称费隐老人法子譬画虎不成反类为狗群聚一类鸡鸣狗盗之徒以修造寺宇为名瓜分檀信膏脂选佛场为斗战之场清净域成利名之域何费老人之不幸无辜受此污屈哉虽然世自有明眼高鉴耳我辈既忝传佛心宗当竭肝脑披忽辱铠竖精进幢坚牢墙堑勿使鱼目混珍庶几一正而压百邪也吾兄以为何如荒山开炉在迩凡百草率特遣侍僧密启其意法谊深爱必见谅也不尽。

　　与荆南心印大师

　　一般秀色湘山里君自匡徒我自眠弟愧古人远矣敢不逊老兄一筹说甚三世冻侬一口吞尽无众生可度如法兄者放旷自如神机莫测是凡是圣未免疑杀多少人也郢州法道萧条既久魔种辈乘间而出学者既乏正因以至玉石不分弟非不欲见义勇为其如螳臂当轮敢不望岩而退耶月掌院事幸已息肩放鹰台不让孤峰顶上虽未暇喝风骂雨卧月眠云尽可藏拙所苦者求一堪共语之人何异拨火寻沤欲得吾兄花圃一回畅谈不可复得不卜有此日否违教日久慕之如渴禅子往便裁书叙心曷胜神往。

　　与张成远居士

　　山僧昔在荆南殊承道义虚叨信施至今怀念不已惜其不获久留道话被人横拖倒曳蓦过郢州竟别两载有余不审居士近来工夫何似于古今关捩子少有窒碍否一切处一切时于逆顺境界透脱否想日新之益又不待山僧饶舌也古人云三日不相见莫作等闲看焉得大风吹过郢州一回相见哉时因往便聊借玄沙白纸一幅打些葛藤以通疏阔之候若道有字无字尽是谤山僧不少也作么生得不谤去请下一转语看。

　　复永隆昶庵和尚

　　春初退院而应鹰台请时曾遣侍僧走候虽闻有荆南之行以人事纷拏之际卒不遑勒荒函以附侍者通候玉泉堂上也自此去人日远思人益深而音问杳然不审法从何时归也昨侍者回得悉近况读翰教并颁玉泉惠书喜愧交集法体违和无他以道途往返不过寒暑失调耳即欲趋候缘薄务为羁弗克如愿所渎者永隆名刹既已中兴正待远震法雷何乃卒挝退鼓弟庸愚无似只宜隐遁过时何堪过誉谆谆而当知己推重乎请已此念惟冀不倦津梁是祷。

　　复玉泉莲月和尚

　　即日仲冬严寒恭惟玉泉堂上和尚起居多福自癸丑春再瞻雅范于荆南深辱爱惠方闻空谷之音跫然而喜不意业缘牵挽被人赚过郢州株守月掌破院灯心皂角铺子不免抱屈开张从兹挈挈波波竟不遑遣僧申候也返辱翰惠愈增赧颜玉泉一席宗风绝响久矣今得和尚驻锡起废兴衰与历代古锥重开生面不惟祖庭有幸亦法门大幸也惜其不获观光拜贺为歉近以昶兄染恙既久兼承屡屡削牍见招因过永隆候问竟以院事见托临时失算卒难推却但恐薄福之人不副同条之望耳昶兄才秉生知僧中龙也当久留座下表率堂中分座说法作人天眼将来继席联芳如座下别有得髓者则吾不得而知也容迟面布统惟慈谅弗备。

　　与李让坚进士(讳先固)

　　忆昔获晤于山庵道话时已识不凡人也俄尔平地雷声轰出桃花巨浪何其壮哉亦何畅哉昔者丹霞因选官得入选佛之室为禅宗巨擘往来石头马祖之门与庞公辈为方外交机辩纵横气宇超迈学者宗之此挂冠高世之风辉腾今古亦学佛之榜样也今者夺魁选官已闻命矣不审选佛何似所选之佛是何名号居何国土还化物否若也两彩一赛当作重重之贺也前者造谒不遇得非他方化物乎永隆古寺向承为募缘引佛殿既已完功又得下江匠者装绘迦文金像傍侍饮光庆喜护法则有韦天持杵伽蓝诸神达磨诸祖毕备一堂像设精严规模壮丽此方又称一奇观也诸善信欲镌石为记以志不朽碑上之文尽皆鹤望于台檀也倘蒙不吝幸莫大焉余楼弗备。

　　复丁清遥文学

　　日承枉顾荒院生色多矣而焚膏继晷谈心之愿似乎未尽慊蒙忽辱翰惠公郎远颁厚施饭僧谨合瓜拜嘉俟佛成道日方设供表扬至善也别后以禅书数册献阅者以居士好道心切故尔吾教意不立文字直指人心见性与佛无二文字者何标指见月以楔出楔之故也学者不能妙悟滞在文字语言而寻行数墨辈往往被葛藤绊倒出头不得是见指而不见月也居士根器不凡嗜道勇锐倘静坐书斋于未展卷时顿明此事却省多少心力也不然且向葛藤里理会日久岁深自然瓜熟蒂落也谨复。

　　与子淳法侄禅师

　　临济之道四传而至风穴穴忧仰山吴越大风之谶对诸门人涕泣其时首山便放下所业之经一肩担荷由是济北宗风远大至今数百年无替者首山克绍之力也苟非代有其人忘躯为法则风穴之涕泣依然不已也昨沙镇获晤清范方知法门老成不当陆沉乃尔而大任宜有赖焉山僧忝为同枝之谊所谓棒打石人头对家里人说家里话老侄不以为逆耳之言否向者未及深叙抱恨良多湖乡荒僻共语者甚寡如不见弃过我永隆倾谈数日以见千里同风法谊蔼然也候之弗备。

　　复众檀越护法

　　三湘名胜宗风大振于赵宋时独神鼎为最焉自諲老唱灭后便见祖庭云冷法社凋残代为流俗辈食息其间而宗庙之美阒尔无闻也犹幸山水有灵得云和尚与吾远老人相继扬化起废兴衰则临济之道于斯再显更喜大檀诸君子于二大老处深染法味实云龙风虎之遇也山野谫劣无似承乏此山复蒙众高檀异口同音联词璧合于人天广众唱拍相随虽为山林千古佳话而知遇之私将何以图报哉理宜趋谢以入院之初似难纵步专僧代候容面有期余缕不尽。

　　与湘阴陈邑侯瑶鹤

　　老维摩不资余力取之左右以手擎香饭能饱万众菩萨不是神通妙用且非法尔如然方今由斯道躅其芳者不道全无只是不可多见日承颁惠俸金辉映山中作香饭佛事能使满堂僧众各各饱足欢忻咸叹为希有事也或问斋僧之益获福几何延寿几许山僧曰此不可思议功德非言喻可及若说似君则落数量也如命叨斋祝愿已毕特遣侍僧走谢外山物数种以将芹曝之意虽未可以世礼目之然新茗初制较夫仙饵延年之物所谓壶中别有天也幸叱存弗备。

　　与郢州众居士

　　山僧从威音王以前至楼至佛后不啻百千万劫于中不知何日为生何日为死偶尔撞入者皮袋露头露面被人唤作长老与诸君相聚一回不过相呼相唤归去来而欲人知幻即离离幻即觉不意诸君深重此毒认真幻影破费赀囊庄严法帔在诸君重法存诚则可于山僧曷克当哉且向于永隆数载靡靡虚叨供养晨昏聚首易以图之今既远隔重贻远虑山水重重欲其相见一回诚不易也韶光易度岁月如流珍重百年之身道力各须坚固幸勿随世迁变有废前功也古人云佛法无多子久长难得人诸君其勉之。

　　复湘阴陈公瑶鹤

