<!-- { "loadSidebar": true } -->
　　余昔宦游山水固羡烟霞　王事勤劳无暇履践迩来乔寓金陵廿有余载虽未穷释氏之奥而且好方外之交如染香人觉有香气时以禅风之盛海内宗工卓绝当世者虽闻神鼎一揆禅师之名素未谋面适其门人真懒上人乃同乡道契持其本师语录行由以寿塔问铭于余余尝闻多宝佛塔全身不散为证妙法而释迦如来劫历刹尘筹佛寿量有所未尽诚不可思议之功德表无数量之数量耳按禅师讳元揆字一揆号昂叟体真于威音那畔示迹于曾稽钱氏生而颖悟志且超迈露囊锥于太白受心印于远公为平阳弘觉国师法孙初住郢州月掌次迁永隆宁波瑞岩即今继席神鼎每座道场大启泼天门户挥扬佛事重开列祖玄关手眼圆明门庭孤峻设三问以验来学谓之三关硕学参徒鲜有契其机者尝有僧问达磨分皮分髓未审和尚此间分个甚么师云有愿不撒沙僧云无价宝珠阿谁欠少师云犹带瓦砾在师之机用率多类此由是湖海浩归道素深怀法乳将崇寿塔以永瞻依余知师迥超幻海顿契心宗体法性身禀智慧命则与多宝如来释迦善逝贯穿鼻孔其揆一也夫何寿量而可量又何塔铭而可铭且师之本地风光纤毫无累而复带水拖泥崇事塔庙不亦玷乎曾忆唐代宗帝问南阳慧忠国师曰和尚百年后所须何物忠曰与老僧造一所无缝塔帝曰就师请取塔样忠良久曰会么帝曰不会忠曰吾有得法弟子耽源却谙此事乞诏问之帝问源源曰陛下会么帝曰不会源曰湘之南潭之北中有黄金克一国无影树下合同船琉璃殿上无知识是则几能明师塔者盖诸门人久被陶镕欲展衷诚共襄斯务以塔其可塔铭其可铭而铭之曰。

　灵鹫分光　　支那肇朗　　五叶花敷　　济灯愈晃
　源远流长　　正派沆漭　　太白峰高　　平阳法长
　宁波瑞岩　　永隆月掌　　神鼎联辉　　道弥霄壤
　寿量无量　　塔焉奚仿　　适诸门人　　报存殊想
　就下平高　　人天标榜　　塔事聿成　　永垂瞻仰
　佛祖芳踪　　传传旌奖　　太史铭之　　用昭谷响

　　康熙三十六年丁丑孟陬月谷旦
赐进士第征仕郎兵科掌印都给事前户科给事中加一级丙辰会试同考试官殿试收掌试卷官翰林院庶吉士车万育撰

　　法语

　　示昱堂炯上座

　　从上古锥担荷法门钜任非图名闻利养片衣口食独善其身而已于一切处一切时莫不孳孳切切以道自警或有相应分便就水边林下深培厚养实履真操不以得少为足不以枯淡为嫌以待时至龙天推出卓卓以利生为务入泥入水为法忘躯虽赴火蹈汤有所不惜始是大丈夫出家之能事矣先德有言若不传法度众生毕竟无能报恩者岂虚语哉世日下衰法门凋敝多见近时流辈半青半黄如三家村里弄猢狲相似往往弄出人前一场笑具良可叹也古人标格规模不可复见唯在当人力行之可也山僧昔年瞻风拨草于吴楚浙直间所见老师宿德所得所证终不轻易自肯及到天童服勤十稔方得平贴所以此事大非容易要做我临济下烜赫儿孙须看从上榜样便得上不愧于佛祖龙天下不愧于时贤后学炯子其勉之。

　　丽宗和尚语录叙

　　先师远老人荷大法担而应湖湘缁白之请来主神鼎法席大振临济之道凡天下士志于道者莫不水赴云臻闻风而至一时麟角凤毛龙骧虎骤腾踏座下不让妙喜之于双径马祖之于西江千百年来湖南法席之盛再见于神鼎实谓祖印重光矣我丽宗法兄禅师以颖悟之姿入室最蚤得其机用众所推许未几弘觉师翁应诏皇都宣命先师继席天童以师纲维神鼎而摄院事辄司法柄安众焉又数年以法乳恩谊未忘买舟东下省觐天童卒为表率经二寒暑迨返湖湘为巴陵四众挽住普济禅院为四方学者所归遂成法席其应机说法锻炼衲子纯以第一义谛接人斩钉截铁不涉廉纤较之诸方院之大小众之多寡求于实效则指不多曲矣会神鼎虚席先老人俾命住持使符将至师俄从别道长往矣嗟嗟是岂祖庭秋晚末运浇漓而师诚不欲住持之缚乎盖师名位不称其德不能无慨晦堂曰功名美器造物惜之不与人全人固欲之天必夺之呜呼倘幸按下云头吼无畏音于祖山则师门大有起色未可料也予以谫劣无似来补其处其得法诸门人编辑师示众小参晚参拈古颂古偈语等为上下卷绣梓流通问序于予予忝同门之谊不为不深故撮其要于卷端凡阅是录者当得鱼忘筌可也如以文质较量短长则师于常寂光中不为住持所缚亦甘心矣夫。

　　绀眉和尚语录序

　　圆悟佛果老人道大行时座下法将如大慧杲之杰出海内无双有问果曰隆藏主何其柔易乃尔果曰瞌睡虎耳及出世以吴越令行道声遐播直使济上宗传绵延至今儿孙遍天下皆睡虎之裔也佛果之远讹宁有加焉我同门绀兄昔年天童入先师之室受记莂后陆沉于吴越间吟咏诗篇与骚人韵士为伍以毛遂之锥未露囊颖鲜有能识之者及乎先师化洽两浙而龙牙一席支应不暇几为波旬之所湮没戊辰秋余拉同志力为推挽逼上曲录吼无畏音则祖灯再焰法席重光正所谓等闲不鸣鸣则惊人也先师若在宁不为三十年盐酱之慰哉或谓神鼎肘不外曲者请以斯录速付剞劂流行诸方自有明眼高鉴。

　　神鼎志略序

　　天下丛林皆有志乘班班可考湘阴神鼎以轩辕氏得名可独无耶余承乏此山十有余载常慨夫残碑断碣钟磬版铸之类有片言只字成文者辄遭毁匿殆尽则志书概可知矣所幸开山諲祖语录存诸皇藏如日月丽天而波旬辈莫容得其便者则志本有在焉是故山志者僧史也昔贤竹院逢僧尚矜偷闲半日唐宣宗人主也尝披缁为寺沙弥罗念庵大儒也夺高魁而恬为僧隐况于吾道深有契证者如白乐天之于鸟窠苏子瞻之于佛印张无尽相国杨大年内翰率多公卿巨儒醉心祖道不可枚举尝曰吾从学佛而后知儒也益深是又不独为僧史也或有进而语予者曰吾侪山林寓兴惟知朴速无文而已若夫史者将以为名也然则僧亦须名乎且吾闻之僧也者外形骸以理自胜名利不撄其怀是非不入于耳几忘人世间事又乌所用名为余曰噫何其迂也大象不繇兔径又非子之所能悉当今沉空滞寂之徒名为耽着小乘和光同尘之士号为圆通圣侣凡接物利生处虽花街酒肆虎穴魔宫曾无间然况高竖刹竿主盟斯道以丛林为己任者欤兹山宗工近则联芳数代名播寰区象龙腾踏其间又越几数十年矣不志将见紊乱久而散失鱼目混珍后之修志者无由考镜焉客曰唯唯敬闻师命于是欢忭作礼而去余遂书此以为志略弁首。

　　三书合刻序

　　余住院湖楚南北经今二十余载自惭庸拙于法门毫无裨益一闻斗诤坚固伤触法门者靡不欲被发缨冠而往敕之何则法门衰替之时吾辈舍己从人冰竞弘忍尚恐不及况角力乎去岁浙中之行以天童平阳瑞岩祖父塔头为了瓣香之念历徇法道见闻与昔殊异曷胜太息从平阳出遇显圣见一书出自惟直智楷禅师楷白岩位中符公嗣也书曰正名录随阅一过嗟嗟名固有正其言不顺何哉古人云醍醐上味为世所珍遇斯等人翻成毒药其正名录之谓乎是书因其师符公尝以自恃著述为业集一书曰大统将皇藏内传灯诸录删改迨尽以生灭心变乱旧章削去彼宗祖师五代并我济宗二代正传之祖细观符公削意不值一唾何也我济宗玄祖传至吾超辈为三十三代洞宗价祖传主符公令师明辈为三十三代符公不甘▆居超辈之晚肆其虿毒千方百计削去五代二代自升为二十九代与我济宗通辈班等如此忍心悖逆点自祖宗妄自升高曾市顽村竖之不若敢僭著述名列正士乎不免南泉云饶汝升与释迦齐肩犹是王老师儿孙在诸方出书非之辟之攻之无累十余数家即彼本宗鼓山为霖禅师两辨其谬符公抵死不放硬自搪塞及乎败露销释不去则又东牵西掩今已谢壳漏矣为之后者亦欲雪父之耻刻书辨之掩之殊不知欲隐弥露语云扬汤止沸曷若爨下抽薪至哉言乎何堪更逞臆见往往伤我济上血脉我济宗一派正大光明亘古亘今莫谁敢为妄议之者生心丧谤自陷泥犁是则把火烧天徒自疲耳于吾诸祖何损渠书之出己有诸家辟书行之久矣诸方自有明眼者鉴但恐后之来者与夫初留心禅道护法高檀见其书受其惑从冥入冥疑误后学欲藉管城折其憍慢恐属多事且经攻击者众所谓罪不重科然亦不忍坐视其猖獗诸家辟书不暇汇刻但将彼宗鼓山辨谬二篇弘觉师翁敦本录禅林公讨檄为三书合刻以告夫天下法门知己以见楷公师资之妄足矣有冀楷公息其狂悖清楚自宗谱牒源流真赝可也明教嵩曰人情莫不专己而略人是此而非彼非过则诤专过则拘君子通而已矣何必苟专君子当而已矣何必苟非焉得去其专非从善如流之士与论法门正大哉或曰师刻三书亦扬汤止沸可乎曰是又不然君子达权识变到此余欲无言不可得也如国家兵器用之岂得己哉彼既伤我济上源流是岂免楔以楔出毒以毒攻乎据款结案良有以也知我罪我我曷敢辞。

　　康熙丁丑春王上元神鼎住山昂叟元揆谨撰

　　三书合刻后跋

　　三书合刻便见宗旨明源流正向遭妄笔骇异者群疑顿释正所谓日月出矣爝火何堪斯皆白岩师资之所致也抛砖引玉不其然乎白岩既尔僭操著述之权而以一人智识见闻有限虽属矫强有擅改皇藏旧章之罪也不徒然全谓无功已尔是渠明设难问半似请益诸家既出辟书岂非教授教诫而何如弘觉师翁之宝铎醒迷论是也白岩扭捏处虽无所逃遁其实获益甚多但未肯屈明输降款于诸家独向师翁修书下意求忏倾心拱服者诚良心虽昧耳其削自宗五代祖而成伪书谅亦既伸难缩只成显圣一家之私书耳若乃通都大国旷代之典古有五灯会元续传灯指月诸录昭代有续略继灯严统缵续南涧之续灯存稿正宗录建隆续指月录至若京都圣感五灯全书乃奉　旨所修　御制有序如杲日丽乎中天有志之士孰不从其正大肯信白岩之伪书诳惑者欤。

　　康熙丁丑夏初昂叟揆道者再书于神鼎丈室

　　　　(四众弟子等各捐刊赀刻此
　　本师　揆和尚语录全部一十二卷人于
　　　大藏流通伏愿法轮常转共证无生
　　康熙三十八年己卯菊月望日谨识)

　　一揆禅师语录卷第十二终
