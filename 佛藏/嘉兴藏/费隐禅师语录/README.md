<!-- { "loadSidebar": true } -->
嘉兴大藏经　费隐禅师语录


　　金粟费大师语录序

　　佛祖之道待其人而后行将以光先觉启后昆建正摧邪扶衰拯溺此不唯其言而已也二十年来济宗大盛踞曲盝床唱无生曲者列刹相望而溯厥亨衢实自天童老人辟之老人以坚刚之骨荷担斯道重以德业纯备故龙象阗骈得人为最出其门者纵横展演各不相袭各自建立法幢而金粟费大师尤为烜赫大师说法利生十有余年每垂片语皆足为人解粘释缚今学者汇之成集冀遍覆大千俾来际不泯余受而读之大都刊华就实觌面全提机关秪在临时运用毫无拟议是以孤光绝响久而益新衣被禅林振耀寰寓自非顶门眼正何繇肘后符灵倘仅求诸语言文字中是舍鱼兔而问筌蹄也且大师昔年遍历诸方博通教理今观其提唱未尝辄援契经只字况于外典盖纯拈向上流自胸襟决不肯以一滴恶水涂污学人即有时钳锤所被如奔流度刃电激雷訇凛乎可畏而其会下朝参暮聚倍加亲附依法而住不忍远离以故英灵辈出激扬酬唱崛起未艾所谓师窟无异兽旃林无杂树俄顷之化其陶铸神也呜呼天童往矣得大师而益着人能弘道讵不信夫学者而无意滹沱之传则已如其有意读斯录者幸毋交臂而失之也。

　　崇祯癸未春仲乌程唐世济顿首撰

　　费隐禅师语录目次卷一上堂卷二上堂卷三上堂卷四上堂卷五上堂卷六上堂卷七上堂卷八上堂卷九上堂卷十小参入室卷十一法语偈书问卷十二问答机缘拈古卷十三颂古判古赞卷十四杂着小佛事卷十五纪年录

　　费隐禅师语录卷第一

　　嗣法门人隆琦等编

　　上堂一

　　崇祯六年四月初七日绅衿林朝龙薛秉铉林正立夏春晖龚士龙请师住福建福州府福清县黄檗山万福禅寺于十月初五日入院至山门云尽大地是个解脱门且道从何处入良久云从脚跟下入便进佛殿云过去已过去未来犹未来现在作么生坐断主人公向何处出气容上座到者里即得大展三拜伽蓝堂拈香云丛林藩篱佛法金汤自受灵山付嘱直至而今不忘且道以何为验看烧者一瓣香。

　　祖师堂云西天四七东土二三尽在者里日午打三更乃举香云今日不肖儿孙到来一时捉败便烧。

　　方丈云释迦在者里掩室维摩在者里默然古今天下老和尚在者里横说竖说容上座在者里作么生施设一棒一条痕一掌一握血遂据坐。

　　当日众请上堂师至座前拈山门疏云披历佛祖肝胆提掇衲僧性命尽在个里山僧不敢囊藏被盖特向人前拈出仰烦维那对众宣读维那宣疏毕师指法座云宝华王座为众兄弟显本分事了也既若眼见耳闻便可休机罢钓设或未然容上座锦上铺华去也遂升拈香云者一瓣香如天普盖似地普擎爇向炉中端为祝延
今上皇帝圣寿万岁万岁万万岁恭愿皇图绵巩固之休峻命衍綦隆之运者一瓣香包罗今古统御人寰爇向炉中奉为满朝文武天下官僚井及福清县主诸位高官恭愿福禄同沧海寿算等乔松者一瓣香最初到处寻觅不得到手一旦到手便乃当阳披露不可指目末后遇着个没眼睛老和尚伸手一捏直得脱白无光爇向炉中专为现住浙江宁波府鄞县天童禅寺传曹溪正脉三十四世本师密云悟老和尚用酬法乳之恩遂敛衣就坐僧问昔从黄檗去今向黄檗来作么生道个无来去底事师便喝进云砂盆虽破家风犹在师云与阇黎无干问未离马峰遍界风光腾瑞彩才跨猊座眉间剑气烁锋铓黄檗门庭即不问祝圣报恩事若何师云天长地久进云恁么则一句了然超百亿便礼拜师嘘一嘘问一线阳春曲繇来和者稀如何是阳春曲师云眉毛八尺长僧礼拜师云何不再进后语僧归位问黄檗祖庭久寂寥蹉跎虚度几春秋今日蒙师呈此令临济家风事若何师便打进云恁么则昔日临济今朝和尚师云汝增我不得乃云全机展演一道提持盖古覆今超声越色突出报化佛头拽脱娘生鼻孔向此辨的得去便可施大机发大用与铜头铁额敲枷打锁超宗异目碎骨取髓天上人间解粘去缚佛祖场中抽钉拔楔所以道纵横无碍杀活自繇我为法王于法自在正当恁么时安家定业一句作么生道拈拄杖按膝云横按莫邪全正令太平寰宇斩痴顽复举世尊初生一手指天一手指地目顾四方周行七步云天上天下唯我独尊后来云门文偃禅师云我当时若见一棒打杀与狗子吃却贵图天下太平师云世尊衍铁牛机云门明格外句虽则各露风规要且未合本据且道如何是本据底意天上有星皆拱北人间无水不朝东以拄杖卓一卓上首复白槌云谛观法王法法王法如是下座(谢词不录)。

　　开炉结制上堂云红炉猛焰当前不可凑泊钳锤运动贵乎直下翻身透出威音那畔尝在闹市门前间着劈头便棒彻底更无廉纤因甚致得金烹大冶玉出蓝田复云九十日中间结住布袋口日用卓卓然从新自抖擞拶透顶门关能为狮子吼大地悉平沉百兽都奔走堪入临济门白棒劈脊搂如何是狮子吼乃喝一喝云荐取搀先一着子发机不落诸人后下座。

　　上堂十五日已前回首俱陈迹十五日已后未来望莫及正当十五日头头呈露物物披真衲僧门下一一现成九年面壁未解作活六载雪山徒受苦辛争似明州憨布袋逢人无事笑吟吟拈拄杖下座。

　　上堂僧问高步毗卢顶截断威音喉婢视释迦奴呼弥勒此人面目如何师云半边鼻孔进云若然即今来也请和尚答话师便打进云忽若道个须弥山又作么生师云推倒了也问如何是夺人不夺境师云打教髑髅穿如何是夺境不夺人师云掀翻坐具地如何是人境两俱夺师云一并收下如何是人境俱不夺师云任汝　跳乃云声前荐取斩钉截铁未免犹有者个在周遮不省多诸饶舌不知何劫出头时若是灵根夙种底汉那边不管者头不拘高高地立不与诸缘作对不与万法为侣然亦者边人未明向上事若明向上事不慕诸圣不重己灵百亿部洲走马三十三天着跌此又无窠臼立窠臼无得失成得失蓦拈拄杖云不若向者里承当信得及见得彻得失一时打破窠臼顿尔铲除堂堂用无岸畔历历迥绝阶梯三世诸佛直得退步历代祖师未免藏锋明眼衲僧转身无路现前大众便合休机且道正当恁么时超宗越格一句作么生道千峰势到岳边止万派声归海上消以拄杖卓一卓下座。

　　上堂僧问不要寻思作解秪要单刀直入不顾危亡得失正恁么时又作么生师云脚下七华八裂问如何是宾中主师云腰有数文钱如何是主中宾师云得钱随手使如何是宾中宾师云长年走路程如何是主中主师云终日不出户进云宾主已蒙师指示宾忘主不忘事若何师便打进云截断两头去也师云脚下还有葛藤在问法座未登乾坤坐断轮槌影落杀活全彰去此二途请道一句师云眉毛插天进云水归巨海波涛静云到苍梧气象闲师云阇黎分上什么交涉问打着昔年旧痛处于今犹恨棒头轻请师末后一顿师打云旧疮瘢上着艾进云恁么则彻骨彻髓去也师云如何是彻底意僧一喝师云喝后聻进云时清休唱太平歌师云秪引一半乃云物中作主高超物表机下开眼照在机先然后发一机而千机万机通透乘一境而千境万境齐彰有照有用有权有实有宾有主有放有收如天普盖似地普擎万象该罗千差一贯四方自在八面受敌直得尽阎浮提所有草木一一草木具无量舌相一一舌相兴无量辨难不能挫其当锋遍虚空界所有胜身具无量神通一一神通显无量妙用亦不能动其元本所以尘说刹说炽然说神用妙用恒沙用都来在衲僧分上皆用不着且道衲僧有什么长处莫怪从前多意气他家曾谒圣明君下座。

　　居士夏春晖龚士龙等请上堂僧问身居学海意出云霄花无恋影之心境不留人之迹正恁么时是何境界师云独步大方进云如何是黄檗境师云十二峰高如何是境中人师云顶天立地如何是人中意师云自家荐取进云人境已蒙师指示人亡境寂事如何师云顶门霹雳乃云眉横锦绣披一念于古今目机铢两融古今于一念非彼非此非远非近即廛离廛居世出世游历宗家举扬佛事道骨参天仁风洽尔人天赞之有分缁白诵固无穷然而更要信得当人自己分上有一段描不成画不就底奇特事佛祖穷之不到人天赞犹莫及坐断要津不通阶级所以发明奇特事须是恁么人要是恁么人方明奇特事既若发明得去则与山僧拄杖子同条合命且拄杖子初无多少奇特秪是风标独立斩钉截铁唤作山僧拄杖子却是现前众居士唤作现前众居士却是山僧拄杖子无二无二分无别无断故正恁么时归根复本一句作么生道万物尽资和气力灵苗岂藉四时推以拄杖卓一卓下座。

　　上堂蓦拈拄杖云觌面提持个一着当人要在亲领略转身移步若能行荆棘林中活卓卓遂举台山婆子话毕师云据者婆子一手用锥一手用钩虽则光利一时究竟劳而无功者僧不着草鞋赤脚行路固自快便不识泥中有刺赵州因水和面背地揉个鬼面致人生疑难免明眼者笑后来又有玄觉征云前来僧也恁么道赵州去也恁么道什么处是勘破婆子处师云不妨是贼识贼据者四个不唧浏汉若到山僧门下都与三十棒何以如此要见赏罚分明便下座。

　　圣节上堂拈香云者一瓣香最尊无比最高无上爇向炉中端为奉祝
今上皇帝今日御诞万福骈臻伏愿
圣寿与天地同久圣明共日月齐光问香爇金炉诚一瓣祝圣一句作么生师云尝将日月为天眼进云山河大地同秋月法性凝然湛海清师云好把须弥作寿山进云人人行化日个个阐宗风师云好个消息进云却被和尚道着师云却不恁么僧一喝归位师乃云大哉。

　　圣君今日降宸多方休庆万海康宁步步优昙生面面祥云应演无为之化行不言之令若贵若贱均蒙陶铸或隐或显咸叨福荫佛法赖以纲持人心得以归正所谓云从龙风从虎圣人作而万物睹覆载之恩不易酬照临之德忠难尽僧众丹心报我
皇寿岳穹窿千万仞下座。

　　上堂问今日居士请升堂毕竟说什超方底句师云抛出栗棘蓬进云说底既蒙师指示龙吟雾起事如何师云今日念七乃云祖师门下不形露布据令行持惟敲毒鼓若是伶俐衲僧三千里外闻恁么道便乃腾跃而去不妨庆快倘乎进前要人鼓两片皮掉三寸舌者也周繇分明断送穷命然而如何得活放旷尝如痴兀人他家自有通人爱便下座。

　　上堂冬至一阳生君子道长小人道消衲僧分上须向无阴阳地上拶一句将来盖天盖地盖阴盖阳盖寒盖暑盖人盖物觌面全提不露龟纹略开爪缝便道天是天地是地阴是阴阳是阳寒是寒暑是暑人是人物是物秪要人回光返照究本寻源眼不自见耳不自闻鼻不自嗅舌不自尝身不自触意不自觉便知天不是天地不是地阴不是阴阳不是阳寒不是寒暑不是暑人不是人物不是物全体豁然独露见闻阒尔无寄然后拈一茎草作丈六金身以丈六金身作一茎草掷大千于方外纳须弥于芥子不是神通妙用亦非法尔如然要且不从别处传来秪在当人无阴阳地上流出且无阴阳地上一句作么生道抛拄杖云扑落非他物纵横不是尘复举僧问古德云如何是冬来意古德云京中出大黄山僧有一偈略为表扬有问冬来意京中出大黄头头浑坐断独露句超方今日忽有人问山僧如何是冬来意山僧便答道朔风凛凛且道与古人相去多少便下座。

