<!-- { "loadSidebar": true } -->
　　僧问。百尺竿头如何进步。师打云。几时到者里。僧云。险。师云。堕。僧便礼拜。师云。元来。元来。

　　灵机侍者初参。问云。世尊未升座。文殊不白椎。还有佛法也无。语未卒。师急索拈拄杖云。且道即今是升座。不是升座。机拟答。师直打出。

　　僧问。出山门是如何。师云。山僧不撒沙。僧云。入山门是如何。师云。涂污了多少。

　　师问灵机云。兴化打克宾。意旨如何。机云。怜儿不觉丑。师云。既打趁。何谓怜儿。机云。也要和尚具只眼。师打机一掌云。要我具只眼那。机云。不是某甲恁么道。争见得和尚。

　　僧问。天地与我同根。万物与我一体时如何。师以手撼桌云。唤者个作什么。僧无语。师云。何曾得一体。

　　师一日在单上卧。唤灵机至。蓦云。驴汉。机云。一头在这里卧。师云。那一头聻。机云。驴汉。师云。且喜汝承当。机打师一下。师云。汝还知痛么。机无语。师云。痛痒也不知。

　　师问大含王居士云。世尊谓天上天下。唯我独尊。意旨如何。士蓦竖一拳。师云。不得唤作拳头。又作么生。士拟议。师直与推出。

　　僧问。学人有觉主人公。诸佛道不着棒喝无交涉。师今还识么。师云。明日请你做泥水。僧云。不会。师打云。主人公那里去了。僧便礼拜。师又打云。好个有觉主人公。

　　一日。灵机侍立次。师问云。大修行人未审得何果报。机云。拖犁拽耙。师云。大造业人未审得何果报。机云。端坐受供养。师云。争奈以善为恶。以恶为善。机云。和尚自生分别。师云。如何是不分别底道理。机云。合取口。师休去。

　　师到天童送老和尚入塔。径山雪庭师亦在。一日与诸嗣法同门到祖师堂上。庭云。我不入者保社。便转身。师向庭背上打一掌云。少者一掌不得。庭回首云。是那个。师云。还要回头转脑。庭无语。师遂归寮。

　　一早。老和尚起龛毕。众送雪庭师归客堂。庭云。佛法传持。子孙绵远。如帝珠网。各自领会去。师突然与一喝。便转身。庭云。者一喝放在什么所在。师云。还不领会。庭亦无语。

　　次日。老和尚进塔。有一僧问雪庭师云。释迦涅槃于拘尸。和尚示灭于通玄。且道是同是别。庭不答。师在会云。老师答者话不出。庭云。果然。师云。大众证明。庭又无语。

　　师一日问侍者千峰云。天上有星皆拱北。人间无水不朝东。意旨如何。侍者云。鼻孔大头垂。师云。吃饭咬着砂。侍者弹指而出。师休去。

　　师问僧云。赵州道。我在青州做领布衫。重七斤。意旨如何。僧提衣裾云。某甲亦有一领。师云。天地悬隔。僧云。和尚莫蹉过。师云。争柰古人语意何。僧无语。师云。阇黎莫蹉过。

　　一晚。侍者千峰云。当时临济会中二首座同时下喝。济云。宾主历然。若更问那个是宾。那个是主。和尚作么生。师便与蓦胸一踏。侍者一喝。师云。作恁么见解。侍者乃走出。

　　师一日问大含王居士云。正当恁么时是如何。士云。今日被和尚一问。直得圆成一卦。师云。作恁么解会。士便走出。师云。恁么去也。

　　师问侍者千峰云。卢陵米作么价。意旨如何。峰云。塞断天下人咽喉。师云。你为什么对我答话。峰便喝。师云。争奈古人公案何。峰云。话头也不识。师便喝。峰云。迟了八刻。师云。话头也不识。峰云。元来。师云。自首者原其罪。峰云。恁么去也。师云。亲言出亲口。峰啐一啐走出。师云。已迟了八刻。

　　一晚。师在卧单上问灵机云。鼻孔大头垂。意旨如何。机云。眉横八字。师云。我不知者是什么意思。机云。某亦不知。师云。瞎。机云。瞎。师云。瞎。瞎。机云。果然。师休去。师一早口占云。众生有病。诸佛有病。诸佛有病。露柱有病。未委露柱犯底是甚么病。机答云。针劄不入底病。师云。还有转身处么。机与师一推。走出。

　　大含王居士一日呈颂。师阅毕。向居士云。者是描画边事。如何是描不成。画不就底意。士打个作揖。师云。描也描也。画也画也。士便转身出。师亦休去。

　　僧礼拜次。师云。彼此鼻孔相似。礼拜他作什么。僧沉吟。师云。端的得明白了礼拜。僧云。端的得明白不来。礼拜便行。师云。略较些子。僧不顾。师复唤。僧至。师云。老老大大。为什么随人呼唤。僧拟竖指。师便打云。礼拜未有穷已在。

　　师一日问侍者千峰云。古人道。布衫重七斤。意旨如何。峰云。提不起。师云。既是七斤。为什么提不起。峰云。和尚蹉过了也。师云。汝何不问我。峰云。布衫重七斤。意旨如何。师云。千补百纳。峰拟议。师便与一踏。复云。我底转语与汝底转语还有差殊也无。峰云。和尚少卖弄。师云。汝又作么生。峰云。和尚试为定当看。师云。少卖弄。峰云。随我来。师云。如何得净绝去。峰打师一下。师云。随我来。

　　师一日问大含王居士云。世尊拈花。意旨如何。士于地上画一画。师云。迦叶微笑。意旨如何。士于一画上画一直为十字。师云。恁么去也。士云。和尚又作么生。师云。与汝三十棒。士云。和尚领一半。师云。不要涂污山僧好。

　　师一早问灵机云。世尊拈花。意旨如何。机蓦竖一拳。师云。不得唤作拳头。又作么生。机便打师一拳。师亦打机一棒云。且道是赏汝。是罚汝。机云。少卖弄。师颔之。

　　师一日蓦竖拳。问子张严居士云。不得说是说非。试道一句看。居士掩耳云。弟子不闻。师云。不闻处与世尊拈花是同是别。居士云。和尚作么也说同说别。师云。如何是无同无别底意旨。居士亦蓦竖拳。师云。迦叶微笑。意旨如何。居士云。迦叶恼他。师颔之。

　　僧参。问。三千里同风即不问。踞坐当轩事若何。师云。与你三十棒。进云。通身无影像。遍界绝形踪。师云。前言何在。进云。礼拜和尚去也。师云。自起自倒汉。

　　师一日与灵岳叙话次。蓦伸手云。我手何似佛手。岳云。少卖弄。师又伸脚云。我脚何似驴脚。岳云。转见不堪。师云。人人有个生缘。你生缘在甚么处。岳云。觌面不识。师云。离了三关又作么生。岳便喝。师云。好与三十棒。岳云。和尚也不得无过。师休去。

　　师一晚向正法西堂云。当时幻有老祖云。欲要赌猜枚。大家出只手。且道猜底是甚么枚。法云。者个枚。师云。试举似看。法蓦竖起拳。师云。是甚意思。法云。和尚自理会。师云。不是。不是。何不问我。法便问。师亦竖起拳。法云。却是。却是。师云。休安注脚。

　　正法西堂因言出行好日。师云。古人云。日日是好日。又作么生。法乃弹指。师云。作恁么解会。法云。和尚劳顿。师云。鼻孔大头垂。

　　师一晚问众云。悬羊头。卖狗肉。是谁家生意。知藏逵夫云。少卖弄。师云。什么处是卖弄。夫云。更要重说偈言。师云。汝分上又作么生。夫便走出。师云。只得恁么去。夫云。错会不少。师云。莫谤山僧好。

　　师问僧云。不是心。不是佛。不是物。是个甚么。僧便喝。师掩耳云。山僧却不听得。僧云。惜取眉毛好。师亦喝。僧连喝。师云。羞也不识。

　　潜九陆居士参见。问云。不许棒。不许喝。不得语。不得默。请和尚道。师云。说你是自缠自缚汉。士罔措。师便喝。士亦喝。师云。乱做作么。士遂礼拜归位。师又从容谕云。我喝是吾行令。汝喝来历不明。汝适谓不许棒。不许喝。为甚么又喝起来。士拟议。师云。捉败汝了也。

　　师问法观云。鼻孔大头垂。意旨如何。观云。舌头在口里。师云。向上还有事也无。观便走出。又一日问。世尊拈花。意旨如何。观云。全提正令。师云。迦叶微笑。又作么生。观云。亦复如然。师拟更问。观亦走出。

　　一早。师问侍者剑眉云。天上有星皆拱北。人间无水不朝东。当人分上如何。眉云。眉毛眼上横。师云。向上更有事也无。眉便喝。师云。休瞌睡。眉便走出。

　　师一晚厅前坐。法观捧碟橘饼与师过茶。师云。橘饼留在出路吃。观云。只有一个不好带得。师云。千个万个。不离一个。为甚么带不得。观云。眼里不着沙。师云。如何是汝不着沙底眼。观便走入方丈。师休去。

　　因冬瓜问法观云。冬瓜直儱侗。瓠子曲弯弯。当人分上又作么生。观云。眉毛八字横。师云。不妨被汝道着。观礼拜退。

　　师问机来陈居士云。苏东坡悟道偈云。溪身便是广长舌。山色无非清净身。夜来八万四千偈。他日如何举似人。且道他八万四千偈说个什么道理。居士次早云。八万四千蒙举似。今朝东海日头红。师云。离却日轮红又作么生。居士云。今日亲见和尚。师云。你分上又作么生。居士便礼拜。师云。犹欠转身。

　　一晚。师问众云。诸方参得底者里用不着。者里参得底诸方把木杓。意旨如何。一僧云。恰好。师云。恰好在什么处。僧便喝。师云。且喜没交涉。僧云。和尚又作么生。师云。诸方把木杓。僧无语。

　　师问铁舟书记云。如何是汝本分事。舟无语。粥后。舟云。鼻孔依然搭上唇。师云。转身一句又作么生。舟拂袖便行。师与一棒云。且道是赏汝。罚汝。舟便喝。师云。老僧被汝一喝。舟拟议。师又与一棒。舟无语。师云。堕也。次日。师对铁舟云。汝昨无语。而今如何下得一转语使前话圆。舟云。再犯不容。

　　一晚。师问维那古碧云。汝从那里来。碧云。不从外来。师云。将谓汝是门外汉。碧云。和尚话头也不识。师云。看破汝了也。碧云。却是某甲看破和尚。师云。老僧招得。

　　师每问众云。衣带下一线清风。意旨如何。僧多答。师皆不诺。

　　僧问。大悲千手眼。如何是那只眼。师云。荐取背后底。僧拟议。师便喝。僧礼拜。师打一下云。者一下又作么生。僧云。好那一只眼。师云。莫涂污人好。

　　师与士材李居士聚话次。蓦竖拳云。不得唤作拳头。道一句看。士云。天寒。请和尚通袖。师云。作恁么见解。别道一句始得。士便喝。师云。者些消息从那里来。士拟议。师将士鼻孔一捏。士礼拜云。谢和尚。师微笑。休去。

　　士过第三日又到。师云。今日相见与前日相见是同是别。士指香炉云。此炉是和尚旧用底。新用底。师蓦伸手云。我手何似佛手。士云。且收通袖。师又伸脚云。我脚何似驴脚。士云。和尚不妨疑着。师云。人人有个生缘。如何是居士生缘。士云。今日吃饭来。还未饥。师云。三关则且置。向上还有事也无。士拍桌一喝。师呵呵休去。

