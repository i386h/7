<!-- { "loadSidebar": true } -->
　　正月初四晚获座下手翰一篇。首尾将千言。以旧腊到山相访。同诸禅子于茶筵中议论近时注经用根不用识。及阿那律不用眼根而证圆通。与夫宗门中之句。悬崖撒手。自肯承当。绝后再苏。欺君不得。乃至法华是法住法位。世间相常住等语显发指注。欲老朽试评其说。足见座下于法门为有心人。故于宗教两途参考其旨趣。但座下首云非舍平生所学而为济上之学也。于此殆见座下以台教自画。虽有殊言胜语。恐不相入。究竟无益于事。拟欲缄口。付于无言之天。各安其分。何如。然若但付于无言之天。则座下将谓宗门莽荡。不能晓此。故不得已辄陈管见。以搏大方。如交光法师所注楞严正脉用根不用识大段。藉根显见。因见示心。此是自微至着。自始至终。譬如以楔出楔。前楔既出。后楔亦无所用。若据理论量。倘执见根为是。则头上安头。若离见根为是。则如斩头觅活。所以经中本文云。见见之时。见非是见。见犹离见。见不能及。据此可见从根以辨见。精从见精。以明真见。至于真见则能所对待。无容存于其间。至后文虽有二种妄见。亦由此以进退合明。则根尘识三岂不破乎。又据圆融之理。只要人当机了悟。直下瞥然。所以宗乘中云。只此见闻非见闻。无余声色可呈君。个中若了全无事。体用何妨分不分。又法眼大师云。三界惟心。万法惟识。唯识唯心。眼声耳色。足见唯心唯识之道超乎根尘始。亦由于根境而显发。且临济大师云。汝等赤肉团上有个无位真人。常在面门出入。未证据者看看。老朽如是引援。并原交光法师科文。克就根性。直指真心。前前后后。不一而多。不过明他所学之大意而已。非同众禅子以左袒其交师也。座下又以阿那律陀不以眼根而证圆通以驳交法师。用根不用识之谬此属一途之说。亦是有理。但曰圆通只许盲人证得。有眼人不能瞥证。则六三十八及其七大为二十五圆通徒有其文。如何融会。老朽意以盲者肯修。尚证圆通。况不盲者肯修。如何不入其圆耶。虽文殊选根而有胜劣。古圣明训何能违其所示。且据其经偈。一处成休复。六用皆不成。尘垢应念消。成圆明净妙。余尘尚诸学。明极即如来。况前偈曰。归元性无二。方便有多门。圣性无不通。顺逆皆方便。初心入三昧。迟速不同伦。老朽以后偈前偈引援比较。无过显发人人有慧根之性。皆可从机境上悟入。若离机境则顽然而无灵识。此机境只在六根门头瞥然荐取。所以老朽前谓从缘荐得。相应疾若。荐得则根境与非根境了不可得。更谁论杀一刀与不杀一刀。然杀之一字即是荐取之意也。若荐得则心意识自死。所以如来一代时教善知识一切机语。无过随时徇机之语。不可凿定以成死法。若凿定则违随宜所说。意趣难解之旨。应信悬崖撒手。自肯承当。绝后再苏。欺君不得。乃至大死大活。诈死诈活等语皆是撮摩虚空。水中捞月。于当人本来个一着子皆两头语。只如世尊住世四十九年。说法三百余会。临般涅槃时。于百万人天众前拈花示众。只有迦叶一人当机契旨。破颜微笑。其余在座悉皆罔措。故世尊云。吾有正法眼藏。涅槃妙心。实相无相。微妙法门。不立文字。教外别传。付嘱摩诃迦叶。转相传受。于是二十八祖达磨大师继之乃云。直指人心。见性成佛。心既指矣。性既见矣。则从前所学所闻。所修所证。皆无复遗余矣。然则座下以一刀欲杀其根株。是座下之所见。亦是古人之方便。非禅宗超方脱略极则之语。不知高明以为何如。又以老朽前诘法华经是法住法位。世间相常住之意重拈其说。殊不知法华一部。七卷之文。以实相为宗。其他多赞扬表显。唯此两句经是的切显实相之义。座下彼时蓦指茶筵中云。圆眼住圆眼位。糖饼住糖饼位。老朽当时诘云。圆眼一捏便碎。糖饼一吃便了。如何得常住。座下彼时无对。少顷以大涅槃经为证大意。以生住异灭。住于不生不灭为常住。彼时老朽诘云。如是则生灭住于不生灭。则成两法。遽成能所对待。如何得常住乎。今座下以老朽似不肯其说者此也。今又以山水草木为世间相。妄情既除。山是真山。水是真水。草是真草。木是真木。天地未分。先有山水草木。乾坤既坏。山水草木不坏。据此不唯实相常住之旨未明。于世谛理义亦未尽意。既天地未分。又何从而有山水草木乎。乾坤既坏。又何从而有山水草木乎。况有妄情可除。又有真山真水。乃至真草真木。天地未分。又有山水草木。乾坤既坏。又有山水草木不坏。则岐然两分宛尔。生灭与不灭生对待之法。如何是实相之道。得永远常住乎。老朽如此引援辩诘。古贤所谓引而不发。只要当人于此悟明。以透其实相常住之法也。于此悟明则台宗性恶法门由此而立。并根本无明即是根本智慧不期而合。虽说两个根本。若悟得但有其名而无实性也。故曰。悟则事同一家。不悟则万别千差。宁不然乎。只如高峰祖师四句偈是宗门极则语。且云那一句是纵是夺。是杀是活。若检点得出。则参学事毕。此是要人明其机用以到极则处也。老朽与座下觌面提持。要从此契会。出三乘十二分教高一头地。非强遏捺以屈人也。座下今云。高峰语录从来未见。则忘却老朽觌面提持之端的意也。自今而后。犹望座下于宗乘中吃紧留心。或与老朽一机一境。一扣一激。得推门落臼。则知三乘等教。所蕴学业。皆阐演玄妙。理致边事。于宗乘极则一着子尤较霄壤。故德山禅师从前在蜀。所演诸经众论。主张教义。亦曾注金刚经疏。且气压诸方云。南方魔子敢言直指人心。见性成佛。我当搂其窟穴。灭其种类。以报佛恩。遂担青龙疏钞乃参龙潭信和尚。一夕侍室中。龙潭云。更深何不下去。德山珍重便出。却回云。外面黑。龙潭点纸烛度与德山。拟接。龙潭便吹灭其烛。德山于此大悟。便礼拜而退。明日将青龙疏钞堆法堂前。举火炬云。穷诸玄辩。若一毫置于太虚。竭世枢机。似一滴投于巨壑。遂焚却而为宗门大匠。岂欺我乎。若云谈刀取诮。捉砾腾讥。则老朽从此打退鼓。彼此各适其性。亦不亦乐乎。来书义多文长。不必以逐节对辩。撮其大要。以明风规。不识高明以为何如。

　　复天王水鉴海法孙

　　说话既明畅。行持须珍重。当久竖法场。不可轻易动。喜汝住天王。于此作梁栋。

　　费隐禅师语录卷第十一终
嘉兴大藏经　费隐禅师语录


　　费隐禅师语录卷第十二

　　嗣法门人隆琦等编

　　问答机缘

　　僧问。如何是一喝如探竿影草。师云。要汝入门便道。如何是一喝如踞地狮子。师云。百兽林中独步。如何是一喝如金刚王宝剑。师云。早已分身两段。如何是一喝不作一喝用。师云。汝自理会。

　　僧参。师出方丈据坐。僧对师举手云。起劳便出。师云。莫道无事好。

　　僧问。如何是宾中主。师云。行路全凭拄杖子。如何是主中宾。师云。堂里长年多陪客。如何是宾中宾。师云。满面埃尘不觉羞如何是主中主师良久云。会么。

　　普茶次。僧问。碓嘴生花。意旨如何。师云。乌龟向火。进云。如何是佛面百丑。师云。是汝无面目。

　　僧问。弟子无住处。求和尚个住处。师与一棒云。灼然住在什么处。僧云。不会。师云。却好个消息。

　　僧见。师伸脚云。恰值山僧脚麻。替我摸一摸看。僧便喝。师打云。摸脚也不会。僧遂礼拜。师云。才恁么信受奉行。僧拜起云。者老汉也是无风起浪。师云。被汝觑破了也。僧无语。师云。犹是堕坑落堑。

　　灵岳侍者一晚向师口占云。吃茎无根菜。参个没味禅。日里三餐饭。夜间一觉眠。师云。明日阎罗王与你索饭钱。又作么生。岳云。待他来。师云。即今索取。又作么生。岳云。不是拳头。便是巴掌。师云。过在什么处。岳云。不合恼乱人家。师休去。

　　师一晚问维那古渊云。金不博金。更道一句。渊云。彼丈夫兮我丈夫。师云。如何是丈夫事。渊云。唯我独尊。师云。一棒打杀。又作么生。渊便喝。师与一棒。渊走出。师云。今日大家吃酒。维那还钱。傍僧云。怜儿不觉丑。师转身一棒云。被你看破。

　　师问孤云。如何是觌体现前。云下语。亦呈偈至。累次皆不契。忽一日。师又问。如何是觌体现前。云蓦竖拳云。会么。师云。如何是脱体无依。云转身云。我去也。师乃颔之。

　　师问僧。那里来。僧云。杭州来。师云。还得江西信么。僧呈坐具。师云。不是者个消息。僧进前。师便打。

　　师一日问柴立云。路逢达道人。不将语默对。将什么对。立竖起一指。师云。看破你了也。立一喝便走。师与一棒。

　　僧问。山门紧闭。无处入路。求和尚指示。师云。立地死汉。僧便礼拜。师云。活也。活也。僧云。谢和尚指示。师云。速退。

　　师问僧。那里来。僧云。海盐来。师云。还带得盐来么。僧云。带得来。师云。何不举似我。僧呈坐具。师云。者是淡底。僧云。是咸底。师与一棒云。咸淡也不知。僧无语。

　　僧问。如何是旧年灯。师云。门前火把子。如何是新年头佛法。师云。东家敲锣。西家击鼓。

　　孝廉君谟周居士于慈云寺陪师茶次。语及格物。师遽拈一茶果云。者个是物。作么生格。士云。放下着。师云。又拨过一边。士云。者老汉又将谓别有。师云。如何是你不别有底意。士蓦竖一拳。师云。不得唤作拳头。又作么生。士拟议。师与一掌。士直下释然。

　　僧问候云。和尚近日法体调和否。师蓦竖指云。你道如何。僧拟议。师便掌云。合取两片皮。

　　师一日问云浪云。如何是汝本分事。浪竖起拳。师云我不问汝拳头。如何是汝本分事。浪云。和尚将谓别有么。师云。如何是汝不别有底意。浪又竖起拳。师与一棒云。者一棒是赏汝。是罚汝。浪一喝而出。师云。又恁么去也。

　　僧问。穿衣吃饭。不知是谁。师蓦头便棒云。是谁。僧拟议。师又棒云。自家也不识。

　　师问众云。风不待月而凉。火不待日而热。意旨如何。僧沧溟答云。甜瓜彻蒂甜。苦瓠连根苦。师云。向上还有事也无。僧便喝。师云。喝后聻。僧出。

　　师一日问灵机云。如何是先照后用。机云。把火捉贼。师云。如何是先用后照。机云。蓦头拶看。师云。如何是照用同时。机云。祸不单行。师云。如何是照用不同时。机云。闹市里打坐。

　　云浪一日礼拜次。师蓦竖拳云。不得唤作拳头。汝作么生会。浪云。不识。师与一棒云。者一棒又作么生。浪一喝。师又与一棒。浪便走出。

