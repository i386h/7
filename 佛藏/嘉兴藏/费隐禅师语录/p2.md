<!-- { "loadSidebar": true } -->
　　上堂两僧并出拟问师云一得一失僧罔措师便打问雪岭六年埋没本来眼悟星子夜钝置天下人释迦老子捉败了也和尚如何出气师云想汝也跳不出僧一喝师便打乃云腊八午夜一天星刺破瞿昙眼里睛透漏顶门关上窍方知满目是真人故云奇哉大地众生皆具有如来智慧德相良繇妄想执着而不证得却又拗直作曲未免话作两橛致人真与妄相持执与证相背生情取舍依旧轮回今日昙域上座设斋山僧因斋庆赞不唯拗曲作直亦是据款结案蓦拈拄杖云人人万仞壁立个个眼横鼻直都教如此承当参学无事不毕卓拄杖下座。

　　元旦上堂拈香祝
圣毕问答不录师云天得一以清地得一以宁君王得一以治天下平今日正是君王得一天下平底时节故无论域中海外四方八表莫不朝拱无为草木丛林山川溪谷悉皆拥抱瑞气遍界含灵共沐恩光野外衲僧均蒙至化直是尧风永扇舜日高明到处村歌社舞随方礼乐文明户户纳庆迎祥人人欢颜悦色固无敢昧赤忠咸皆知恩有地秪如报恩祝
圣一句作么道瑞瓣檀烧金鼎上仰祝皇躬亿万年下座。

　　春日上堂僧问物有荣枯岁有新旧如何是不变迁境界师云八八六十四问等闲识得东风面万紫千红总是春如何是春师云百草头上见端倪乃云溪河解冻草木初醒四野烧痕渐绿满园麦色逐青路上佳人作舞林间好鸟弄音拂拂和风袭面融融旭日铺金会则途中受用不会世谛传新如何是途中受用底意蓦竖拳云不知是什么便下座。

　　解制居士叶进晟进昱请上堂问满堂香烟馥郁四海衲子奇逢今日法筵之中如何是解制之谭师云山门八字开进云不解不结一句又作么生师云鼻孔仍旧乃云有解有结特地乖张非结非解无绳自缚有既不拘无亦不管亦是堕坑落堑直须离四句绝百非拨得一线路去始知当阳一着个个圆成向上全机人人具足便可卸其枷杻罢却干戈天下横行大方独步处处为祥为瑞在在显奇显特永使正宗流传堪报佛祖恩德秪如今日功圆行满一句作么生道有水皆含月无山不带云卓拄杖下座。

　　上堂一种平怀还他无事禅客多般施设须是通方作者把住时水泄不通放行也八面玲珑且道从上曾有恁么人么试举看遂举女子出定话毕师判云世尊敲锁钥女子动关捩文殊与罔明遭他岐路使人多不会所以说道理者多明端的者少聊为颂出牢关把住击难开略放绳头任你来堪笑婆娘关捩子等闲做处惹人猜。

　　上堂问融日昭明独曜人天正眼和风淡荡直扇佛祖肝肠正当恁么时几个知音者师云卷帘当白昼进云四海浪平龙睡稳九天云静鹤飞高师云移榻对青山乃云衲僧分上无字可吐蓦露一机见闻莫睹雪峰辊毬玄沙看虎睦州担板禾山打鼓鲁祖面壁云门道普看来一队老古锥五五分明二十五若道是向上未免如粪土若道属露布咬嚼辞难吐毕竟意旨如何试玉须经火求珠不离泥卓拄杖下座。

　　四月八日上堂最初一句明揭正眼现在一机直示根繇黄金殿上作主红尘堆里出头要人觌面领略更莫向外别求所以指天指地人天标格唯我独尊全体自由如是则个个丰姿潇洒人人彻底风流取新罗国与占波斗额拽南赡部作北俱卢洲固是当人之常分更不假借于他筹云门小厮儿谩云打杀诸方老冻侬徒用锥钩者个风头极是孤硬一队蝇子何处钻偷遂喝一喝卓拄杖下座。

　　上堂良久云声前一句子欲要大家知便下座。

　　生日制法衣送请上堂僧问大廋岭头提不起和尚如何得此衣师云信受奉持进云昔日灵山付嘱今朝黄檗重拈未审分付阿谁师云阇黎证明乃云灵山会上迦叶亲承少室峰前神光面禀所以师师授受祖祖相传以至天下老和尚莫不以此为个表信且信又作么生表提袈裟角示云若向者里信得及去点红缀紫显成格外风光铺花织锦正是太平春象若圣若凡都在者领袈裟地上信手拈来千丈卢舍那身披之不短丈六老比丘僧搭亦非长虽然长短无殊要且离言思想山僧如此举扬一任人天瞻仰复提袈裟角示云还会么荐取当人元本物至真寿量自延长下座。

　　上堂万安城里善女人黄檗山中请升座不说分明违所请说则特地成话堕争似自家达本源亘古历今秪者个秪者个透本来宗师姑原是女人做复举昔有僧智通在归宗会下忽一夜连叫曰我大悟也众骇之明日宗上堂曰昨夜大悟底僧出来智通出曰某甲宗曰汝见甚么道理便言大悟试说看通曰师姑原是女人做宗异之师云者僧悟得自己不从他觅黜生死流裂爱见网不妨气概惊群风光凛冽山僧恁么批判汝诸人分上还甘么若也甘去三条椽下七尺单前一任无事若也不甘毕竟意旨如何试道看一僧拍掌又一僧云道过了也师皆不诺下座。

　　秋日上堂一僧拂坐具云一叶落也天下秋如何是今日为人句师云蟋蟀鸣幽砌进云觌面历然今古焕师云悠然见远山乃云秋风起秋云飞他乡客思故归思到故家田地稳面门独耀示全机既尔则此界他生无越初念得失去来不隔条线所以道一尘起大地收一叶落天下秋契入者个行户始信古人谓若论佛法自有时节因缘时节若至如忘忽忆如迷忽悟觌体绝承当当阳无背向历落栗棘蓬抛拾金刚圈直得须弥岌崿大海波腾露柱攒眉灯笼起舞喝一喝云若不喝住几乎打葛藤无有了时也且忽忆忽悟一句作么生道眼空宇宙浑无物大座当轩孰敢窥下座。

　　迎薰薛居士请上堂僧问如何是道不尽底句师云面前大案山僧喝师云脚跟未点地乃云现成三昧书案头十分显露本有风光枕席边百匝千重及乎越户庭出福州入黄檗分明彼此心眼相照各证据而已更命山僧登于此座说个什么即得未免借古人鼻孔为薛居士出气释迦老子云未离兜率已降王官未出母胎度人已毕释迦大似布袋盛锥固自藏锋不得又雪峰祖师云望州亭与汝相见了也乌石岭与汝相见了也僧堂前与汝相见了也然三处既皆相见秪如雪峰未出世时又作么生体悉若向者里透脱得去则知山僧与薛居士空劫之前早已眉毛厮结威音那畔亦曾握手共行且道有何凭准良久云识得旧时真面貌相逢相见总无偏卓拄杖下座。

　　中秋上堂中秋时节不寒不热透体清凉遍界朗彻清风明月古犹今流水高山无间歇人人合知有不用多饶舌复举盘山云心月孤圆光吞万象光非照境境亦非存光境俱忘复是何物盘山大似吃官酒卧官街当地死当地埋洞山云光境未忘复是何物也是风头拨剌梦里惺惺大慧云白鹭下田千点雪黄鹂树上一枝花纵救得来未免平地上死人无数又我本师密云老人云孟八郎汉又恁么去也点掇即不堪还有不涉古人前辈旧辙底么遂举拳作鹁鸠鸣云谷谷孤便下座。

　　上堂言先定夺机不脱洒句下精通多成管见慈悲林里驻脚事涉殊途纯如界内安身理非究竟佛祖禅道故是生冤家玄妙知解值甚破草鞋到者里从前无可宝惜直下脱体风流且离功就位一句作么生道腾身一掷太虚外鼻孔依然搭上唇卓拄杖下座。

　　上堂僧问铁牛之机即不问如何是祖师心印师云螺蛳吞大象进云恁么则坐断千差去也师便打僧转身云四顾无人师云颟顸作么乃云十五日已前千手挽不来十五日已后千眼望莫及正当十五日有心没处觅所以恁么也不得不恁么也不得恁么不恁么总不得以拄杖卓一卓云向者里转一机通一路则知十五日已前也如是十五日已后也如是正当十五日亦复如如是所以恁么也得不恁么也得恁么与不恁么总得且道意旨如何一擘华山分两路万年流水不知春复举临济栽松次黄檗云深山里栽许多松作么济云一与山门作境致二与后人作标榜以钁头筑地三下檗云虽然如是子已吃吾三十棒了也济又筑地三下嘘两声檗云吾宗到汝大兴于世师云山僧偶有一颂说似大众拶着当头便举伊分明觌面展全机饶伊据令如雷急更拨些儿独步归下座。

　　重阳上堂今朝九月初九衲僧要脱窠臼眼开不用登高平步大观宇宙秪如五台山上云蒸饭佛殿阶前狗尿天是什么香臭者里剖析得出弹指圆成八万门门门不必频根究还会么山河大地明暗色空一一仍旧喝一喝云又是从头灸下座。

　　上堂向上一着千差坐断信手拈来当阳显焕遂举拂子云还见么又击香几云还闻么既见则孤明历历既闻则声声不乱历复历乱不乱大道纵横通一贯僧俗根源固本如当人莫作差异看且作么生说个不差异底意丈夫立地自堂堂觌面全真没涯岸喝一喝卓拄杖下座。

　　上堂僧举坐具云觌面离披无过者意当阳杀活不外此机和尚还见么师云放下着问举一不得举二今朝是一便请和尚举师拈拄杖云会么进云惯得其便师便打乃云今朝初一好个消息若还不会又是明日所以道举一不得举二放过一着落在第二山僧举一了也是汝诸人如何委悉便下座。

　　开炉僧玄生请上堂拈拄杖卓一卓云者里是个炉鞴还有当炉不避火者么出来与山僧相见问灵山拈起一枝花赵州指出庭前柏从上传来的的旨大地山河俱漏泄正恁么时连年结制作什么师云要汝舌头自断乃云就地开大炉鞴信手用恶钳锤任是超佛越祖顶门更与一锥所以若圣若凡若智若愚都向者个炉锤上煆炼净尽无复遗余试问匠首者个炉锤从什么处得来遂举拳云还会么复云虚玄大道无生即生腾腾任运任运腾腾伸脚踏倒当年圣僧释迦没处出气达磨又往西天喝一喝云猛火着油煎下座。

　　上堂问一句迥然开祖胄三玄戈甲振丛林埋兵掉斗即不问单刀直入是如何师便打进云狼烟扫尽乾坤静壮士长征奏凯归师云未是猛汉乃云今朝十月十五日轮正是当午孤明烁破太虚更无丝云点污顶门普历光辉从本不涉迷悟喝一喝下座。

　　上堂当头便棒全行正令一语酬机旁通消息宾主和会处流传的旨杀活齐彰时佛祖不容去住风标独立收放不拖泥水且流传的旨一句作么生道一条拄杖黑如漆是圣是凡劈脊搂复举临济祖师将终示众云吾灭后不得灭却吾正法眼藏事因叮嘱起三圣出云争敢灭却和尚正法眼藏拦头把柁临济云已后有人问汝作么对他钩到不疑之地三圣便喝尽大地人亡锋结舌临济云谁知吾正法眼藏向者瞎驴边灭却蛇口佛心临济寻常如铁牛踞地无敢摩其锋角末后被个不孝之子直推向万丈深坑至今翻身不得还有相扶者么举拂云芍药花开菩萨面棕榈叶散夜叉头喝一喝下座。

　　腊八上堂今朝正是释迦老子眼睛突出底时节然眼睛既突出也则眼不自见亦不他见既无自他之见则无差别之殊亦无男女相现如是则个个常光独露人人脱尘离念秪如眼端上一句作么生道三要印开朱点窄未容拟议主宾分复举楞严经云见见之时见非是见见犹离见见不能及师云黄面瞿昙说到者里似乎极头但犹欠个转身未免致人失措且作么生说个转身底意是处是慈氏无门无善财下座。

　　岁旦上堂拈香祝
圣毕按拄杖云斩新条行新令衲僧不许拶前近直须如眼处闻声耳中见色方与他觌体相称张公吃酒李公颠繁兴永处那伽定卓拄杖下座。

