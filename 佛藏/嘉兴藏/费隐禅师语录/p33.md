<!-- { "loadSidebar": true } -->
　　一晚。师问侍者公衡云。八角磨盘空里走。意旨如何。者云。无毛鹞子泼天飞。师云。那个证明。者云。不妨与和尚同出入。师云。老僧不知是什么意思。者云。某甲亦不识。师云。前言何在。者云。老老大大。是什么心行。师乃呵呵。

　　师垂五问。一。水既无筋。为什么长流不断。二。佛祖公案犹空中纸鹞。向何处收取线索。三。鹏搏峰与晏坐峰相交。且道说个什么。四。风扇大野。毕竟作何形色。五。望江亭上垂机。谁是知音。

　　拈古

　　一日。世尊升座。大众集定。文殊白椎云。谛观法王法。法王法如是。世尊便下座。

　　拈云。世尊无端特地。文殊错安注脚。简点将来。二人俱好。抛向洞庭湖里。免得千百年来令人依模画样。何以还他活泼如龙虎。平地无劳起骨堆。

　　自恣日文殊三处过夏。迦叶欲白椎摈出。乃见百千万亿文殊。迦叶尽其神力。椎不能举。世尊遂问迦叶。汝拟摈那个文殊。迦叶无对。

　　拈云。文殊太煞风流。迦叶眼孔似窄。虽然如是。肥边易得。瘦肚难求。百千万亿文殊与许大世尊。尽被迦叶无对里坐断。至今翻身不得。且道意旨如何。相唾饶你泼水。相骂饶你接嘴。若是山僧。待世尊云。汝欲摈那个文殊。但与一喝。要显衲僧有多方手眼。

　　梵志索世尊论义。预约曰。我义若堕。自当斩首。世尊曰。汝义以何为宗。志曰。我以一切不受为宗。世尊曰。是见受否。志拂袖而去。行至中路。乃省。遂回至世尊前曰。我义两处负堕。故当斩首以谢。世尊曰。我法中无如是事。汝当回心向道。

　　拈云。好笑是世尊与梵志两没合杀。最初拂袖便行。却也相当。不应路中发省。得得回来。对世尊云。我义两处负堕。故当斩首。所谓放过一着。落在第二。世尊此时不据祖令。但归斯受之而已。殊不知梵志归来作如此语话。正好与他三十棒。使渠进退无门。知得衲僧门下别有长处。虽然。若问山僧是见受否。便与推倒。免得中九下七。

　　殃崛么罗因持钵至长者门。其家妇人正值产难。子母未分。长者曰。瞿昙弟子汝为至圣。当有何法能免产难。殃崛曰。我乍入道。未知此法。待问世尊却来相报。佛告殃崛。汝速去报言。我自从贤圣法来未曾杀生。殃崛奉佛语疾往告之。其妇得闻。当时分娩。

　　拈云。将谓释迦老子葫芦里有多少灵药。元来只是一味蓬蒿汤。使者婆子欲产未产之际。才饮入口。便乃泻下。实非此药灵验。全系者妇为苦痛饥渴所逼。故易为饮食耳。虽然如是。若殃崛传话未到时便乃产下。则瞿昙之蓬蒿汤亦只得风吹日炙。有什么用处。可见出门便利。偶尔撞彩。若是山僧。待长者云。当有何法。能免产难。但云。尽大地是个女子。看他又如何折合。

　　世尊因外道问。不问有言。不问无言。世尊良久。外道赞叹曰。世尊大慈。开我迷云。令我得入。

　　拈云。世尊良久。填沟塞壑。外道得入。旧瘢着艾。简点将来。各与草鞋一緉。且要天下人疑着。今日忽有人问山僧。不问有言。不问无言。惟竖一指。还与世尊是同是别。

　　城东老母与佛同生而不欲见佛。每见佛来即便回避。虽然如此。回顾东西。总皆是佛。遂以手掩面。于十指掌中。亦总是佛。

　　拈云。老母不欲见佛。天然气概。而佛每来。乃至回顾东西。总皆是佛。气概天然。于此见得。老母即佛。佛即老母。于此不会。有寒暑兮促君寿。有鬼神兮妒君福。

　　世尊于涅槃会上以手摩胸。告众曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓不灭度。亦非吾弟子。

　　拈云。瞿昙一生打风打雨。降灾降祸。带累无数好人堕坑落堑。临了只得殷殷勤勤。消归自己。生怕他复蹈从前覆辙口款。幸获自招。亦须与他一顿。为甚如此。既能护末。何不慎初。

　　赵州到一庵主处。问云。有么。有么。主竖起拳头。州曰。水浅不是泊船处。便行。又到一庵主处。问云。有么。有么。主亦竖起拳头。州曰。能纵能夺。能杀能活。便作礼。

　　拈云。二庵主见处孤硬。大似一对无孔铁锤。赵州老舌头无骨。东头卖贱。西头卖贵。多少人向此气闷。莫谓山僧不道好。

　　德山小参曰。今夜不答话。问话者三十棒。时有僧出礼拜。师便打。僧曰。某甲话也未问。和尚因甚么打某甲。师曰。汝是甚处人。曰。新罗人。师曰。未跨船舷。好与三十棒。

　　拈云。德山埋兵挑斗。要验作家。者僧只知贪前。不觉失后。若是山僧。见伊谓今夜不答话。问话者三十棒。便云。和尚今夜不着便。他若动静。但曰。夜深。和尚尊重。

　　普化和尚寻尝振一铎曰。明头来明头打。暗头来暗头打。四方八面来旋风打。虚空来连架打。一日。临济令僧抱住云。总不恁么来时如何。师拓开云。来日大悲院里有斋。僧回。举似济。济云。我从来疑著者汉。

　　拈云。普化恁么连架打。穿尽髑髅。明日大悲院里有斋。放过一着。临济谓我从来疑著者汉。虽是好心。若是山僧。问总不恁么来时如何。便打。且要诸人知实。虽然普化恁么为人带累人。欲上天。上天无门。欲入地。入地无路。且道端的在什么处。

　　临济云。大凡演唱宗乘。一句中须具三玄门。一玄门须具三要。有权有实。有照有用。汝等诸人作么生会。

　　拈云。观我济祖。大似将山河大地。明暗色空。情与无情。撮来如粟米粒大。且能撼钟鼓。擎山岳。镇古今。烛日月。昂卓不胜。昂卓平展。极是平展。打鼓普请看。既要人吞。又要人吐。惜乎当时不遇其人。我若在会。便与翻却禅床。免得后人饥思食。渴思饮。人境俱夺。不为性燥。

　　九峰道虔禅师因石霜归寂。众请首座继住持。师白众曰。须明先师意始可。座曰。先师有甚么意。师曰。先师道。休去歇去。冷湫湫地去。一念万年去。寒灰枯木去。古庙香炉去。一条白练去。其余则不问。如何是一条白练去。座曰。这个秪是明一色边事。师曰。元来未会先师意在。座曰。你不肯我那。但装香来。香烟断处。若去不得。即不会先师意。遂焚香。香烟未断。座已脱去。师拊座背曰。坐脱立亡即不无。先师意未梦见在。

　　拈云。首座寻尝惯习石霜枯木禅。于生死岸头却能自繇。但未具正知见。未免被明眼者呵。故以一条白练话作死法解会。谓只是明一色边事。及九峰不肯。便装香坐脱。可谓坐断十方犹点额。不能密移一步看飞龙。此之是也。若是山僧。见问如何是一条白练去。便云。吹毛宝剑逼人寒。九峰若拟议。但云。莫埋没先师好。管取九峰结舌。一代住持亦是有分。

　　临济云。第一句中荐得。堪与佛祖为师。第二句中荐得。堪与人天为师。第三句中荐得。自救不了。

　　拈云。临济寻尝见僧入门。不是喝。便是打。为甚特地将高平下裂一作三。令人趣上奔下。何日了手。分明弄泥团汉。成得甚么用处。若是伶俐底人。见他恁么举。但云。惜取眉毛好。

　　僧问一卖盐翁云。覆船路向甚么处去。翁良久。僧又问。翁曰。你患聋那。僧曰。你向我道什么。翁曰。向汝道覆船路。僧曰。翁莫会禅么。翁曰。莫道会禅。佛法也会尽。僧曰。你试说看。翁挑起盐篮。僧曰。难。翁曰。你唤这个作甚么。僧曰。盐。翁曰。有甚么交涉。僧曰。你唤作甚么。翁曰。不可更向你道是盐。

　　拈云。看此卖私盐汉。因何得致通身手眼。撞着遂蓦露风规。背去便撩钩搭索。放去收来。只要人知有。可惜者僧大似磕露柱底瞎汉。若当时山僧见伊恁么激扬。便翻却盐篮而去。不妨令者卖盐翁疑着。此僧具什么眼目。

　　临济上堂次。两堂首座相见。同时下喝。僧问济。还有宾主也无。济曰。宾主历然。济复召众曰。要会临济宾主句。问取堂中二首座。

　　拈云。两堂首座同时下喝。一个半觔。一个八两。曾无彼此优劣。僧问还有宾主也无。逐块韩卢。临济云宾主历然底意在钩头。其僧不见进语。可惜许。临济又曰要会宾主句。问取堂中二首座。又抛一钓令人吞。据临济如此施设。人多不识。用在临时。纵夺自在。都作意义抟量。不知当机蹉过。若是山僧。当时见临济恁么道。便与一喝。不妨明头也合。暗头也合。管取老汉忍俊不禁。

　　临济因普请锄地次。见黄檗来。拄钁而立。檗曰。这汉困那。济曰。钁也未举。困个甚么。檗便打。济接住棒。一送送倒。檗呼维那。扶起我来。维那扶起曰。和尚争容得这风颠汉无礼。檗才起。便打维那。济钁地曰。诸方火葬。我这里活埋。

　　拈云。临济意不停。机不住。黄檗等闲拨着。便与抵对。才见打时。直与推倒。可谓棒喝相应。拳踢相随。黄檗亦无计可施。反打维那。正所谓没柰船何。打破戽斗。尿床鬼子尚不放手。更云。诸方火葬。我这里活埋。不特打草。还要蛇惊。看他父子两人。家门不睦。一至于此。好将一束缚住。放在天目山巅。霜欺雪压。免得祖襧不了。殃及儿孙。

　　云门云。闻声悟道。见色明心。遂举起手曰。观世音菩萨将钱买糊饼。放下手曰。元来秪是馒头。

　　拈云。可笑云门老汉。将常住物为自己。伸一手了缩一手。带累观音菩萨满街乱走。若识得他破。一任洪钟唤作瓦缶。山僧恁么称提。已是小家徒开恶口。咦。

　　赵州因南泉曰。今时人须向异类中行始得。赵州曰。异即不问。如何是类。泉以两手拓地。州近前一踏踏倒。却向涅槃堂里叫曰。悔。悔。泉令侍者问。悔个甚么。州曰。悔不更与两踏。

　　拈云。南泉脱体风流。赵州全身意气。分明少喜多嗔。一似有输有赢。简点将来。二俱失利。若问山僧。如何是类。但云。莫嫌我打你。

　　临济因黄檗普请。随后行。檗回头。见济空手。乃问。钁在何处。济曰。有一人将去了也。檗曰。近前来。共汝商量个事。济便近前。檗竖起钁曰。秪这个天下人拈掇不起。济就手掣得。竖起曰。为什么却在某甲手里。檗曰。今日自有人普请。便回寺。

　　拈云。黄檗勾贼破家。临济就窠打劫。恶手手中显恶手。恶人更有恶人魔。故黄檗将谓得人。便▆回寺。据山僧今日看来。尚未了事。待临济掣得钁头竖起曰。为什么却在某甲手里。便云。者个顽贼。遂与打退。免得父弱子强。遭人话柄。

　　赵州一日与文远论义曰。斗劣不斗胜。胜者输果子。远曰。请和尚立义。州曰。我是一头驴。远曰。我是驴胃。州曰。我是驴粪。远曰。我是粪中虫。州曰。你在彼中作什么。远曰我在彼中过夏。州曰。把将果子来。

