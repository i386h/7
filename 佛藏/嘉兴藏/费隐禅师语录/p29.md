<!-- { "loadSidebar": true } -->
　　寿昌和尚道光严冷。如壁立万仞。时人固难凑泊。然而即此坐断学者偷心。故声价大播诸方。不肖昔年行脚。两造其门。在会将六个月。时时亲见。以知间世希有也。兹又得门下翰教一章。并佳刻一种。以明从上宗门来事。亦明自己造道履历。总归恩于寿昌老人。名固正而言亦顺。不肖心甚敬之。但惜门下不曾在老人现生之时十分倒断。故后来犹种种生心。如翰教中所陈。初裂破髑髅。次宝镜彰现。再亲睹空中圆相。又舟中所现钟相。如此之见皆为起而复倒。倒而复起。如此起倒殊无定见。似未是超方透脱也。若以此诸见呈之当时老人面前。岂无钳锤煆炼。若经钳锤煆炼。则门下过后了无途路波吒。亦无起倒自存。所谓离师太早。未尽其妙。不其然乎。虽然门下固为今时儒释中通人达士。见此谅亦必以我言为然。当有一番雅论见谕。兹忝法爱。不远千里以书寄我。故以老人高风规之。非敢一味顺情赞叹也。至于著书行世。自有明眼者藻鉴。非不肖所能。缁素现既北上。不知何日出京。不妨因行掉臂。来金粟山头与不肖觌面一回。以畅夙怀。后当图礼老人灵塔。一了素愿。未委高明以为何如。

　　复云上张居士

　　居士手教殷殷。以法门护持为念。则灵根智种固非今日投下。山野虽是乍会。而因缘道契实是夙生而来。金粟门中又添一真内外护。诚为难得也。更以临济在时。两堂首座同时下喝。一颂见谕。颂云。两堂首座实堪夸。宾主分明尽作家。一喝同时全正令。相逢合拍唱胡笳。据此只明两人同时用喝。有全正令之意。而未分晓宾主历然之端的。盖彼此同时一喝。固无异无别。亦无胜无劣。如何见得。有宾有主历然之意。向此觑得破去。便知临济觌面为人之机也。故临济上堂。两堂首座同时下喝。有僧出问。还有宾主也无。临济云。宾主历然。复召众云。要会临济宾主句。问取堂中二首座。惜乎当时此僧不能再进后语以问。那个是宾。那个是主。若能如此再问。敢保临济又有转身活机活用。必不说如何是宾。如何是主。以成座主之见也。今时诸方多用心意识抟量。逐旋注解并种种穿凿谬说。诚昧临济当机之用。居士若向者里透脱得去。不妨与临济异世同时觌面相见。山野于此终不注破。须居士自悟始得。未委尊意以为何如。

　　与侍御心韦徐居士(甲申夏发)

　　门下宏材巨公。为先师法门之内外护。盖不啻十余秋矣。某久企风范。每欲聆教。自知造谒无繇。然而忝在先师法系中。则未尝不时叨光被也。兹因先师塔铭一事关系匪轻。遂义弗容嘿而深有属望者。政以先师生平之行履本末。惟门下悉之甚详耳。去岁孟冬。曾通诸嗣法弟昆合上公书。并王孝廉行状来。仰祈大手笔垂留一碣。庶几。先师为人端的处昭昭然。不为末世所磨灭。法门幸甚。某等亦幸甚。迨四月望后。续灯侍师到金粟。接尊制塔铭一章。读之文质兼到。不胜欣服。但末后嗣法弟昆之名未承纪载。某于此殊有隐虑焉。何也。方今木陈以代付。为事欺昧。诸方嗣法十一人。倘不列名标志而但据曩者。黄介子行状云。某某若干人则凡受代付者。具得混滥此中。更不知为。谁是谁非。谁真谁假。将使正宗的派杂而不清。而天下后世悉受其欺昧者。当何如也。且原叙止及木陈。尚未及众请之意与王孝廉所纪名实之详。在某虽不敢以己意疑人。而在木陈岂必无忽略公书自作主宰之事。果尔则不惟蒙蔽某等弟昆。抑且蒙蔽门下矣。先师晚年驻锡甬东。道播天下。惟门下与有功焉。末后光明还藉。笔头点出。是天童法价冠世。实赖大护法始终之。然则窆石所存。即模范所系。按核一时。为千古不朽。非门下复奚望哉。前公书稿俱在。恐浮沉未达。特重录一通。上呈记室。以证其有无。并求详定原文。以垂世世。总之门下为道法。为先师。故任塔铭之举。某亦为道法。为先师。敢进斟酌之论。皆出于不得已之衷情。人地虽遥。此心如一。固知高明远照。当不我责。外山刻十种请教并此附候。诸惟台鉴。不宣。

　　复东瓯工部金门邵居士(讳建策)

　　门下手谕谓自领大教来觉。稍有自繇分。倘所谓省力处即是得力处耶。但百尺竿头。更有一步。不无待于山野蒿枝一顿耳。者山野道恁么真诚笃信。则门下早已吃棒了也。但向者吃棒底意分晓透脱。则无百尺竿为障为碍。亦无得力与不得力。及省力与不省力之种种诸两头语。直得迥然独脱。自繇自在。至于千差万别。纷纭当前。不妨秪是一拶。正好兴大机。发大用。以接物利生。与祖佛老冻浓一鼻出气。恰是此个节候。固为门下挺身作如来使之时也。愚见如此。不识门下又何以教山野耶。法通之谕。不敢违命。第金粟公案未了。不免犹要少待。当异日以面大教也。不宣。

　　与鄞县广文客卿张居士

　　旷别多年。每欲通问。未有所繇。旧春于天童再获一晤。喜不自胜。第聚会不久即便出山。未及留连道故。怅怏殊甚。然亦深知居士法中人。必不于此见过。兹启天童先师过后。法门被木陈大坏。妄代先师付法。讹伪相传。不胜错谬。此如朝臣不奉王命。私鬻官爵罪例相等。谅我居士智鉴高明。早已了辨。不须山野再悉数也。但缘先师塔上之铭。旧冬嗣法诸弟昆等同具公书。敦请四明徐心韦翁之大手笔。兹见来稿。不列的传法嗣十一人名。但云某某若干人。则吾十一人尽同夫已氏。而凡受代付者皆可冒昧承当。其关系法门。岂浅鲜者。且原文叙述。但谓据黄介子行状及木陈忞传云云。传语多有未妥。姑不具论。即如介子行状中原只混称法嗣。不及详明。状为求文之贽名。实亦嫌无据。然其时尚未有代付一事也。况碑窆千古不朽。苟置法嗣于若存若亡之间。流弊不有大可寒心者耶。惟居士现身四明。文治力易挽回。烦道驾拨冗与山野法嗣隐元公同往一谒心翁。痛切转道此情。尤望据王大含所纪历然开载。天童一枝灯庶不致为后人混滥。先师常寂光中亦应佩明德于无涯。岂惟山野诸弟昆等永藉荷担之力已也。居士为同门栋梁。应体照山野为法门一片苦心。谅不致付诸膜外。率尔冒渎。颙俟报音。不恭不备。

　　复万峰汉月禅师

　　不佞向在浙江时。乃闻足下声名。耳根甚熟。但未会其面。未见其言。未委足下为何如人。且有毁者谤者纷纷叠出。故咫尺之近。不及相访。其亦宿缘所使耶。兹接佳刻四项及手教三百余言。首尾一读。乃知足下平昔造诣。且为法门心切。以隐峰。丹霞。庞居士承马祖。石头更唱迭和为心。使法道千古万古作无障碍。概见今时斗诤竞习。宛若舟中敌国。又明向来寻师求友一段履历。虽承济上孙枝。鲜逢马石昆季。将谓当今之世鼓簧此道无其人矣。因闻不佞往年四问。深见作略。马祖一宗。堪为唱和。未至寂寞。如此见推不佞。而不佞何可当也。然足下既承济上孙枝。而又谓临济一宗。马驹的髓。固虽传久失真。然而文献犹足。何得如此自馁。其亦未得其人而未契其旨耶。其亦契旨而遽忘其人耶。当今密老和尚。临济的嗣。命脉贯通。为人作略。光前绝后。观其语录。坐断天下人舌头。岂但文献犹足而已哉。足下既承其嗣而谓传久失真。则足下以和尚为不足乎。其亦以自己为不足乎。何其馁哉。承谕苟具大力量者。于悟心之后不自满足。深求细证。远契古人。相击相歌。近协同志。扶起三百余年扫地之密印。如此之意。乃启不佞向来之志。不敢不勉。就足下言句深求细证。一纸供通。足下上堂语录作略施设。虽不昧本分。亦涉途迹。其亦从师承中来。何得拈香原本。又觉范老人。又高峰大师。又湛然阇黎。如此牵挂。终不了事。何也。若谓从觉范智证传中得悟纲宗。及高峰语录发起参禅。便乃拈香原本。则自古诸善知识发脚初心。岂无方册染指。亦当契何人书。拈何人香。如汾阳参七十员长老。末稍在首山言下了手。天台韶师见四十位高流。结局于法眼席中。乃至三十。五十。一百二十。岂无契入触发者。都不见有一人酬法。又岂不见古塔主读云门语录。因谓得悟。遽尔遥嗣。后来觉范种种贬剥。故知法嗣一事非同小可。盖本分一着。契入深重。其轻浅之余。不期该而该之矣。岂有从前契入轻浅之处一一为继嗣乎。且契入深重岂可与轻浅相并。譬如黄金不与铁比。则从前得处轻浅不足为继嗣也明矣。足下欲振临济宗风。尚犹如此牵挂不了。致家中人笑足下望外走也。况使后昆相学相令而临济源流面禀亲授。恐付之无闻矣。近来宗师拈香牵挂。多以名望人情不能自免。如湛师拈云栖之香。博山拈峰顶之香。一脚踏两船。不归其原本。自有智者慨焉。其亦原本一着得不深重而被人情名望所夺也。然亦二家承流无源。乱统应尔。如寿昌则自迸出来。云门则少林帕子。故子孙牵挂其势。然尔足下既作临济后裔。须体从上祖宗家法维持。亦欲与二家雷同效颦耶。然宗门中法嗣拈香。古今典型。佛祖标格。故不佞先欲言之。其他普说法语。五宗原智证传提并注脚三老因缘。夹杂偏颇。多负单传直指。取明眼笑。累累皆是。犹难备上纸笔。唯足下自照自察。然不佞未亲面足下。先如此简点。正承谓深求细证。远契古人。相击相歌。共协同志。非为相谤相毁而竞习斗诤也。虽然足下要人深求细证。勾贼破家。不佞平人受污。未免就窝打劫。见三下三。彼此无亏。他日倘相见。当一笑破。不宣。

　　寄别山讲主

