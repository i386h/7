<!-- { "loadSidebar": true } -->
　　上堂。问。达磨西来一字无。全凭心地用工夫。既然心地用工夫。如何过去心不可得。师云。昨日小尽二十九。如何现在心又不可得。师云。今朝腊月刚初一。如何未来心不可得。师云。过后五日向你道。进云。三心既不可得。老和尚又教大众参个甚么。师云。教你向三心不可得处参。进云。恁么则久旱逢甘雨。他乡遇故知。师云。依然干燥燥地在。问。擿大千于方外。纳须弥于芥中。龙象交参即不问。五家宗旨请师通。师云。逐一问将来。棒下翻身去。风光遍界腾。如何是临济宗。师云。金刚杵打铁山摧。星移斗转乾坤黑。稍有丝豪实不存。如何是云门宗。师云。五凤楼前舞纛旗。将谓少林消息断。桃华依旧笑春风。如何是曹洞宗。师云。问取三宜和尚去。两口无一舌。此是吾宗旨。如何是沩仰宗。师云。红线两条穿海岳。三界唯心。万法唯识。如何是法眼宗。师云。零秋风动万家砧。进云。五家宗旨蒙师指示。末后一句请师速道。师便喝。进云。再请一喝。师打云。你尚未知落处在。僧礼拜归位。问。君王有道干戈息。四海人民贺太平。如何是君。师云。当今皇帝万万岁。如何是臣。师云。鹓鹭班联拱玉宸。如何是君视臣。师云。盖之如天。容之如地。如何是臣向君。师云。归仰如日就如云。如何是君臣道合。师云。元首明哉。股肱良哉。进云。五位君臣蒙师指。再求一句报君恩。师云。国王长寿。天下太平。问。理事无碍。体用全彰。体用全彰则不问。如何是理法界。师云。九德陶镕空有象。如何是事法界。师云。五色光先入紫宸。如何是理事无碍法界。师云。佛殿走出山门外。僧堂撞入厨库里。如何是事事无碍法界。师举起拂子复放下云。与你熟商量。进云。恁么则天上有星皆拱北。盘内无针不指南。师云。是什么道理。僧礼拜云。家家有路透长安。师云。转使杨朱泣路隅。乃举马王请石门蕴和尚住夹山。銮驾出接。便问。如何是西来大道。蕴云。御驾六龙千古秀。玉街排仗出金门。神鼎諲禅师拈云。一等是祇对。人王大哥三昧宽廓。何也。与么祇对。又不负西来大意。又善能回互。其中理事枞然。有问神鼎。如何是西来大道。对云。行。且道与古人是同是别。师云。若据山僧看来。一人有身而无用。一人有用而无身。有用无身者。理上偏枯。有身无用者。事上不足。若是山僧又且不然。有问如何是西来大道。但云。等闲蹋着来时路。好道堂堂信步归。大众。堂堂好道即且止。如何是来时路。卓拄杖云。宫眷法从人等。至此下车马。

　　成道上堂。问。旷大劫来成佛久。雪山又道悟明星。敢问此理如何。师云。今日方知本现成。进云。道离言说。和尚今朝上堂。且道说个甚么。师云。尘刹共宣无间歇。进云。大哉圣人。千古一辙。师云。怎么见得。进云。天上无双月。人间只一僧。师云。且莫涂污山僧好。问。雪山夜半睹明星。正觉今朝道始成。如何是正觉山前事。师云。秋垄此时驱健犊。进云。如何是出世因缘事。师云。道山何日跨归鸾。进云。今朝事作么生。师云。看脚下。进云。千江有水千江月。万里无云万里天。师云。亏你念得熟。问。昨夜睹明星。今朝佛成道。如何又说。未出母胎度人已毕。师云。近北始知黄叶落。进云。吾师应召游京国。万善升堂事若何。师云。向南空见白云多。进云。皇恩普覆三千界。法雨周流万国中。师云。只你犹欠水草。僧一喝。师云。一任　跳。乃举起拂子云。大众见么。若也见得彻去。可谓心同虚空界。示等虚空法。证得虚空时。无是无非法。其或未然。拂子不免打葛藤。谩你诸人去也。复举起云。即此是如来智慧德相。即此是正法眼藏涅槃妙心。即此是实相无相微妙法门。是故灵山以此而末后拈华。饮光以此而破颜微笑。西天东土历代祖师。以此而直指人心见性成佛。天下老和尚以此而建大法幢。宣大法要。山僧以此而开凿人天续佛慧命。诸人以此而昼夜六门放大光明。大众既是同彼同此。同见同闻。因甚释迦悟去。诸人不悟。擿下拂子云。只为分明极。反令所得迟。

　　上堂。一僧才出。师约住云。三台应合大家催。敲唱还须妙辨才。埽却葛藤陈旧案。生机一路问将来。如何是生机一路。僧喝。师便打。僧拟议。师喝下。又一僧出。师云。夸父但追红日走。陈抟偏占白云眠。你为甚刺脑入胶盆。僧拟议。师喝下。又一僧出。师云。西风蓬岛仙乡远。夜雪蓝关客路长。你蹋破多少草鞋到者里。僧拟议。师又喝下。乃云。诸人总被葛藤绊倒。幸值皇帝在上。不可冷了坛场。山僧不免令拄杖云兴普慧之问。更令拂子瓶潟普贤之酬。作一场佛事看。敕拄杖出班问话。移拄杖向前云。来也来也。问。我观仁者。廉纤不少。因甚诸方付法。必将仁者传持。答。指挥如意天华落。收放同时妙体彰。如何是妙体彰底事。答。动容扬古路。不堕悄然机。适蒙和尚教问话。唯愿仁者不吝慈悲。答。如上人者。恐难酬对。世出世间。何者为尊。何者为贵。答。人中天子法中王。如何是人中天子。答。四海皆臣妾。万方拱紫宸。如何是法中王。答。常以法财施一切。人王法王。相去多少。答。日月两轮交互照。人王尊耶。法王尊耶。答。若在人王人王中尊。若在法王法王中尊。人王见法王时如何。答。帝青倒影浮春殿。法王见人王时如何。答。太白流光入夜池。人王法王相见。合谈何事。答。入到桃源旧游处。一层峰锁一层峰。昔日梁武帝初见达磨。便问如何是圣谛第一义。磨云廓然无圣。意旨如何。答。照胆寒光沉碧汉。帝云对朕者谁。磨云不识。又作么生。答。泼天沧海浸须弥。丛林尽道达磨不谙时机。故遭武帝搀出。未知是否。答。掀翻海岳求知己。为报时流莫浪猜。争奈独自凄凄暗渡江。答。少室岩前金凤舞。却怜嫩桂影婆娑。今日皇上设问仁者。如何是圣谛第一义。合作么生致对。答。首出庶物。万国咸宁。对朕者谁又且如何。答。万岁台前。焉敢造次。如斯祇对。还契他圣意也无。答。应知天鉴自高垂。恁么则九年冷坐无人识。内苑今开五叶华。答。来年更有新条在。漏渫春光卒未休。为是生人福业。为是法运当兴。答。吾道欣逢真圣主。风云嘉会际昌期。祇如诸方知识。合作么生报答。即得不辜皇恩。答。闲把一枝无孔笛。为君吹出太平歌。善哉仁者。机能活千古。传持信有由。答。垩斫鼻端非匠石。运斤争显郢人高。轻轻蹑足龙门过。惹得清风动地生。答。须知远烟浪。别有好商量。远烟浪且置。愿闻好商量。答。任从沧海变。终不为君通。可谓昔日普贤。今朝仁者。答。休将鹤唳。误作莺啼。乃喝一喝云。不是山僧喝住。看者两个汉打葛藤有甚了期。所以雪窦明觉和尚云。一问一答。总未有事在。假饶尽大地乾坤草木丛林。尽为衲僧。异口同音。各致百千问难。不消老僧弹指一下。便乃高低普应。前后无差。大愚芝和尚云。翠岩即不然。尽乾坤大地微尘。化为衲僧。各致一问。问问各别。但向伊道。你许多衲僧皮下还有血么。今日山僧又复不然。尽空法界无边国土俱抹为尘。尽此尘点衲僧。各致百千问难。总与劈脊便棒。若知棒头落处。管取恒沙疑义一时瓦解冰消。大众莫道山僧扶他拄杖子好。擿拄杖下座。

　　除夕小参。休去歇去。冷湫湫去。滴水滴冻去。纯清绝点去。一念万年去。寒灰枯木去。古庙香炉去。一条白练去。长安城里腊月三十日到来去。前九句即不问。诸人后一句你道如何。千门掩断金貂客。万事收归大道杯。说到此间。亭子里韦天闻得。蓦地出来道。长老长老。你从南远来。安禅大内。不见你炉头热闹。逼得几个生蛇化龙。倒说与么扯长冷话。几时得他心眼廓彻去。山僧被伊搔着痒处。不觉谩成山偈一首。老我憨憨坐钓矶。金钩不曲巨鳌稀。相看赖有海门月。铁笛邀同舴艋归。他道长老你一发呆了。腊月三十夜。那里讨得月来。乃喝一喝云。你自被个须弥山子遮却眼睛。无端错怪他人作么。复举玄沙出岭。因筑破脚指大悟。回见雪峰。峰曰。子何不遍参去。沙曰。达磨不来东土。二祖不往西天。后来梁山观悟道。又有颂曰。参道喜明无说句。通玄不是意中猜。超今异古终难况。幸感西胡特地来。且作么生和会好。还知么。玄沙据虎头。梁山收虎尾。你道中间底复属阿谁。来年更有新条在。恼乱春风卒未休。

　　元旦上堂。拈香祝圣。此一瓣香。金为枝玉为叶。天同盖地同擎。爇向炉中。端为祝延。今上圣躬万岁万岁万万岁。伏愿得一居贞函三御极。萝图巩固。等劫石而弥坚。宝历常新。空芥城而不尽。更祈圣母皇太后。次及内宫皇后。德思齐而思媚。男斯百而斯千。如盛至之川流。多受福祉。类升恒之日月。万有千春。乃云。一二三。风卷蟭螟过海南。三二一。上下四维无等匹。地天得一故清宁。一得我皇天下式。唯有衲僧得处奇。衲僧得一天难测。骊龙颔下抉明珠。猛虎头边挥玉尺。佛祖看成鹿梦蕉。浮幢视等蝉委翼。手携席帽出长安。头戴华巾离少室。一个闲人天地间。清风匝地有何极。

　　上元日上堂。问。十五日已前。欲借一问得么。师云。但向十五日已前问将来。进云。五九尽日又逢春时如何。师云。清风来未已。进云。十五日已后。请师答话。师云。明月照重城。进云。冬到寒食一百五。学人恁么道。和尚又作么生。师云。许你与么道。进云。正当十五日。又如何话会。师云。千灯光照夜。万树火烧空。进云。欲得祖风不坠。委在明眼宗师。琅玡五种禅病。更冀法檀点破。师云。我者里一病也无。点破个甚么。进云。又道不得向万里无寸草处去。师云。放下脚来看。进云。二不得孤峰独宿时如何。师云。随缘观自在。进云。三不得张弓架箭时如何。师云。且喜天下太平。进云。四不得物外安身时如何。师云。触处任方圆。进云。五不得滞于生杀。又作么生判断。师喝一喝云。是生是杀。进云。一处有滞自救难为。五处若通方名导师。只如诸方说法。还有不滞一处者么。师云。上座曾到诸方也未。进云。毕竟将什么接物利生。师竖拂云。将者个。僧一喝。师云。临济儿孙犹在。进云。非但此众洞开心目。直使诸方打翻药炉去也。师云。坐断十方。何处出气。僧礼拜。师乃云。心月孤圆光吞万象。心灯晃耀万古长今。所以灯不自照。照必因心。月不自明。明以心显。叵怪寒山子。吾心似秋月。碧潭空皎洁。又怪漳州权。吾心似灯笼。着火内外红。斯皆不达境。唯心起种种分别之说也。老万善莫别有长处么。吾心非月亦非灯。搅不浑兮止不澄。旷大劫来无别异。辉天鉴地自光腾。

