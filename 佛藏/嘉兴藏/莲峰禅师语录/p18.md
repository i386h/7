<!-- { "loadSidebar": true } -->
　　高峰妙禅师参雪岩钦有年钦一日问高云日间浩浩作得主否高云得又云梦中作得主否高云得又云正睡无梦无想主人翁在什么处高于此茫然立心研究后闻枕子落地豁然大悟今居士处于闹市之中眼见耳闻无非郑声赵色剑树刀山即高峰大悟处且置为第二之门从前二处作主是第一要紧关头可于此咬定牙关摄住猿马将世间景象作一场傀儡观设或浑身入草去好与蓦鼻拽将回不为色声所埋不为荣辱所困日久岁深照顾纯熟自然行履与他人迥别举眸一顾管弦楼花柳巷与光明藏菩提场何所殊异哉然后更研穷无梦无想主人翁向何处安立一日漆桶开花山僧遥助汝喜。

　　示古临上座

　　拄杖头一拨便转犹是回头转脑汉脚跟下得路便行犹是逐浪随波汉长年不出户诸佛不知名犹是避声躲色汉设或总不恁么未免业识茫茫无本可据故此事不在语默上不在知见上不在思惟上不在一切境上你可放下诸缘立心参究直到向上关捩重重透脱自然通身是眼别有生涯时时与古人把手共行鼻孔相拄不但血脉贯通成吾家之种草且亦智过于师乃法门之英杰也祝祝。

　　与朴庵上座住山

　　朴庵上座吾莆之名人也少年遍访知识已知有宗门旨趣因海氛日炽脱臼参方余尝怀之而不知其何往庚子夏初会于福严见其出言吐句与三年前有异所谓禅和家三日不相见莫作等闲看语不诬矣未久到华亭参本师于明发仍朝夕过余寮请益余诘其所得虽向上一着力不甚充然敦敦究明此一件大事也欲返闽中把茅盖顶向折脚铛下挲裙擗裤不到古人田地而不已我老人嘉其志有逢人不出出谁是此际凭君且熟筹之句勖之余见其气象过人终非笼中之物乃与首偈以当钵袋子令其不作洛浦向他家齑瓮里淹杀亦可以仿香严于南阳掷砾处脱颖也偈云从来坐卧在其中家具现前用不穷好把一枝无孔笛月明吹过海门东。

　　示诸道友

　　处世修身殊为不易出则非繁华美丽即丑恶艰虞入则非恩爱团圞即怨憎迫逼多少英烈丈夫被此瞒却有欲不被其所瞒无铁石肠金刚志岂可得耶然言之易行之难舍丑恶怨憎易舍美丽恩爱难暂时易长时难有此难易之殊犹在苦海头出头没也欲直出苦轮永离生死必须兴勇猛心发精进力如将军出阵骏马追风不顾危亡单刀直入将痴顽昏昧魔军一并斩断矢参自性弥陀向何处安身本来善知识是甚形仪积日累月岁久年深忽一声　地如大地平沉杲日东涌从前美恶爱憎尽皆瓦解冰消择火烧香无非现前佛事到此田地山僧未免一棒赏之若不如斯是自暴弃。

　　示禅人

　　百丈开田迦叶踏土普化摇铃禾山打鼓可谓古今罕闻丛林标准莲长老虽不与从上诸祖把手共行要且与时时相见既从上诸祖过去久矣作么生与他相见莫是他开田踏土我亦开田踏土他摇铃打鼓我亦摇铃打鼓么若作如斯解会大似捉影捕风认指忘月汝须向闲忙动静之中真实参究参见从上诸祖面目古之今之了无间隔方不愧尔远离宗亲剃除须发若不兴此决烈之志徒向禅林空过日逢人也道出家高。

　　与念宗禅德

　　颂古之作始自汾阳慈明之世盛于雪窦大慧之时后一代不如一代至于流弊之甚莫过于今也古人发明大事之后向水边林下养成头角方施自家手眼播弄佛祖机权或拈或颂或抑或扬是皆发挥到人而所未到发人而所未发不吝余波以光后世所以雪窦大慧有百则之奇道震一时名扬千古是皆波澜阔大气宇超群所致非强然也如无尽悟德山托钵之颂黄龙南悟赵州勘婆子之颂亦是随机发作非强然也不似当今二三初学才入丛林尽谓欲究明大事立地参寻到一期半期钻无入头咬无意味便无长远之志攒入葛藤窠弄出汗臭气窃别人涕唾作自己风光不顾自瞒珍为至宝到处逢人即便拈出真可谓鹘臭当风立也兹因禅德进言不觉忉怛如此若是过量人必不堕斯覆辙也。

　　示诸居士

　　竖法幢击法鼓振法音洒甘露拈出云门一字关忏尽杀佛与杀祖忏已忏竟且佛祖作么生杀庞老云护生须是杀杀尽始安居大小庞老爱憎之迹未忘杀护之机犹在张拙云欲除烦恼重增病趣向真如亦是邪堪笑二居士同途把手不同归到此田地方称了事凡夫一种平怀泯然自尽也无佛可杀也无生可护也无福可求也无罪可忏无罪可忏罪若冰消无福可求福如川至虽然总不似诸上善人当劫灰之后发希有之心度诸苦轮同归真际自是顿超古人一头地特拈首偈要自信得及旷劫结来胜妙因共弘悲愿运家珍须知三世如来种尽是寰中浩浩人。

　　示雪疑上座闭关

　　上座所掩之关者非利名文字之关也非闲散恬退之关也乃脱死生超佛祖之关也透差别出平实之关也况诸佛大事遍界难藏即此关目已枝生节外矣倘是铜头铁额任百匝千重一时粉碎山僧许汝同出只手若局躅逡巡爪牙不敢伸露必须循途守辙将从上烂葛藤极力咬嚼一朝错口咬破舌头方知滴滴血从口出而法法不从人得也所谓悟后不疑言句犹谓大病非经劳筋苦骨则不能成镇州之大器矣兹上座处于关中除二时茶饭外一切逆顺缘境俱付罔闻则自然安乐作个透关汉子或小不忍则乱大谋是吾忧也是以特寄数言少助药石。

　　示髻光禅人

　　赵州丱髻与师同参南泉泉问云还见瑞像否州云不见瑞像只见卧如来泉起云汝是有主沙弥无主沙弥州云有主沙弥泉云如何是汝主州云孟春犹寒伏惟和尚尊侯万福泉器之许其入室此少年入道第一个样子也又开圣觉参五祖演有年祖问云释迦弥勒犹是他奴且道他是阿谁觉云胡张三黑李四祖首肯明日再勘觉云昨日答和尚了也祖云不是不是觉云为甚昨日是今日不是祖云昨日是今日不是觉于言下大悟后拈香不原所得当下胸如刀剜竟至不愈此是真参实悟第二个样子可为昧本负心者戒子在座山提挈有年才学虽敏俊于人而大事殊未洞达譬犹饥者见残羹馊饭津津不忍置虽可嘉而亦可虑也倘自知非从肠倒泻则及第之消息现前矣苟或不然本是醍醐翻成毒药今之丛林中此毒者多所以采斯入道之真方二则为子明镜一日照破自家研丑始信吾不汝欺矣。

　　示希悦禅人持法华经

　　法华者统诸佛降灵之本致也夫本致者乃开佛知见示佛知见令群生悟佛知见入佛知见世谛语言资生业等皆与实相不相违背是故僧问古德云如何是佛答云麻三斤又云如何是佛答云庐陵米什么价伶俐汉与么悟去一句了然超百亿奚必从朝至暮寻文数墨如伶俜之子甘守困穷哉然悟须实悟若未实悟不妨向沙里拣金石中剖玉一日努开正眼穿破牛皮如贫得宝如暗得灯矣岂不见秦国夫人云终日看经文如逢旧识人勿言频有碍一举一回新此所谓真看经也又法达云诵经三千部曹溪一句亡未明出世旨宁歇累生狂此所谓真诵经也岂今之人不若古之人乎堂堂僧相不若闺阁女流乎盖为自信不及所以法王大宝不敢担任汝今勉诸。

　　复示林汉藻居士

　　浑身俱是痛谁是不痛者若捉得这汉痛与不痛总不干他事始知宗门之下棒不虚施如杀人刀如活人剑不可向死水里淹杀直须棒下有出身之路向髑髅上放大光明方有少分酬恩处西来直指指此灵山成道成此山僧棒棒棒此惟此一事实余二则非真凡所琐屑不足介怀邪正之门须自具眼若问如何是髑髅上光明痛痛。

　　示海宁禅人

　　男子汉立身学道必须真参实究直造头头合辙步步相应犹未称衲僧分上事那堪册子上渔猎意识里抟量抱负聪明自立知见如坐井观天凿筒窥豹病之甚矣今因病来求示故不忍缄口度春问汝四大本空病从何起双树还真佛从何觅仲尼夕死道从何闻大地尽皆是草药从何得向这里讨个消息然后来我手里吃棒未为迟也。

　　示希忠禅人

　　梅花未吐菊圃犹黄偶蹑足于蜚山之顶啸月烹泉有僧希忠者火里煨芋影弗下山向前作礼求示余曰汝生平所作何功所修何德一一举似山僧是处与汝证据不是处与汝铲却忠曰某少年曾受人指诲常学坐禅到四大皆空神游遍界万境现前天龙皆至昼夜晦明眼不交睫未知是邪耶正耶余曰西来祖意如杲日丽天神龙出海不自参取白日无端向鬼窟里作活计纵然坐到终年不动与木偶人一般高推圣境辜负己灵悉是波旬眷属耳岂不闻永嘉云绝学无为闲道人不除妄想不求真无明实性即佛性幻化空身是法身于此荷担得则行亦禅住亦禅语默动静体安然不须妄想求成佛万里无云万里天倘将信将疑好把狗子无佛性之话时时咬嚼刻刻提撕赵州老汉是何面目一日贼身败露不惟从前圣境如汤沃雪终日穿衣吃饭运水搬柴无入而不自得矣忠礼谢而退。

　　僧请益示之

　　僧问大通智胜佛其义云何师云我非座主焉能论义僧云岂无方便师云此不具别传眼目者总依因缘事迹阐演不惟有负如来大意亦瞎却将来眼耳据子所问大通智胜者即无相真身当人之本觉也无由窥觑不可名模强名曰大通夫通者该括十虚包罗三界意识根尘精粗表里无不贯通若有通相可见即非大通也智胜者不可以智知不可以识识扫顿渐空有之踪越见闻觉知之宇佛者清净本然不从人得长年家里坐北斗面南看十劫者十智也智眼未开为识膜所障谓之劫洞开智眼识海自枯如日照临谓之通此智既通与真身同寿即古即今无终无始坐者如如不动而常在其中也道场者万象森罗尘尘刹刹应物现形如水中月古德云尽日烧香择火不知身是道场即此谓也佛法不现前者佛即法也法即佛也法性本自空寂大功不宰正位不居所谓不现前也文殊普贤起佛见法见被世尊贬向二铁围山非过量人不能达斯田地不得成佛道者法身无相何圣何凡真佛无为何成何坏譬若虚空具舍众象于诸境界无所分别所谓不得成也无坏无成者在圣不增在凡不减非言可诠非心可测须是悟彻一番岂不见古人或坐破蒲团因卷帘之悟或努力击石出火之悟或悟于闻鸡或悟于吹烛今人不善求妙悟希望成佛高推圣境堕入邪途而不知也子欲善求妙悟须效古人用功一日漆桶开花面目与大通智胜何别僧礼谢而退。

　　赞

　　弥陀佛

西竺应身娑婆独步垂手蓬头已敌国富无端撒土撒沙大似贼身败露恶声今古挂唇皮满面惭惶浑不顾

　　雪山

捐身檀特伏波旬两道眉毛霜雪春三十六宫留不住空遗一钵累天人三龄过了又三龄饥火熬如木石形弄得一场无合煞刚言夜半悟明星

　　观音

水流风动谁能识鹊噪鸦鸣尽露颜应现岂惟三十二大悲救苦遍人间

洛伽之中磐陀之上箕坐巍巍接人靡量手眼通身兮超于见闻慈悲一种兮不可模样何须紫竹引清风白雀久依也解唱皎皎秋江月一轮天人何处不瞻仰

蛤蜊说法特度仁君犹莲出水遍界清芬洛伽留不住鱼鸟各超群任超群何所闻如意高挥千嶂云

稽首菩萨自在何观潭澄静夜雪覆长安太虚未广芥子尤宽闲云出岫明珠走盘圆通门户尘尘启月上青山玉一团

　　马郎妇

普门应现古如来双髻平梳满面埃得意高眠湖海外何须破浪待春雷低头看孰心灰未到龙门点额回

不向洛伽藏滞货却来闹市逞生涯堪嗟卖尽无人识流落一身知几家

　　初祖
