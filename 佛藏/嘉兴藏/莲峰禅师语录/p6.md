<!-- { "loadSidebar": true } -->
　　居士萧光联杨明贵洪世禄谢起文等设斋请上堂问门开八字主纳宾来如何是相见底事师云薰庭花簇簇进云邀朋进寺为访知音如何是知音一句师云濯世雨潇潇进云两段不同收归上科请师再道师云罢拈三尺剑僧击床师以拂打云教休不肯休进云将谓得便宜谁知失便宜师云却是你便宜问将军马上乐参禅杀尽魔军见太平见太平即不问单刀直入时如何师云血溅梵天进云庭前桂子飘香远屋后青山叠叠高师云坐断两头乃云重法诸檀那请演第一义悟得本来人真俗原无二矧紫雾红尘尽是菩提之路高堂巨室无非华藏之门于此信得及去自然造古人田地且道谁是古之人岂不见庞居士悟道之后顿弃家赀惟鬻箍篱为业有颂云有男不婚有女不嫁大家团圞头共说无生话后有居士别云男大须婚女大须嫁讨甚闲工夫说个无生话所以悟底人与悟底人相见一机一用纵夺可观今诸居士尽有男可婚有女可嫁只是无生话未曾说着山僧为诸居士说去男婚女嫁事茫茫半日偷闲步上方乘兴举头云外望潇潇枫叶一天霜遂顾视左右云话已说竟莫错认定盘星好。

　　玉成偕诸居士请上堂缁素原无别所贵契真宗磕破红尘梦始知万法空法既知空则心不空而自空矣诸子百家琅函玉轴奚啻说梦所以赵州云佛之一字吾不喜闻念佛一声漱口三日美则美矣若固守一隅大似徐六担板有身转不得有口开不得参学人须知自家有一条通天大路逆行也着顺行也着八角磨盘空里走月里蟾蜍三只脚。

　　圆期上堂师云诸方今日结制报恩今日解制有条板条无条扳例圣制解也生天者生竟获福者获竟秪是未踏向上路在若踏着向上路则拯拔四生梯航九有也是梦竿木随身逢场作戏也是梦至于祝无疆圣寿忏无相愆尤无非是梦所谓一切有为法如梦幻泡影毕竟水须朝海去到头云定觅山归如是则十五日已前闹哄哄十五日已后静悄悄正当十五日皓月一轮当户皎下座。

　　佛日维那若静领诸居士请上堂云风暖鸟声碎日高花影重如来真面目不处死生中黄面老子虽则降身兜率示迹皇宫双莲捧足沐躯九龙上下及四维无能尊我者仔细看来也是天下无事庸人扰之云门路见不平要与一棒打杀麻三斤干屎橛出来道住住汝也休夸大口汝也不可和气自伤东家杓柄也不短西家杓柄也不长从兹瓦解冰消去同爇兜楼一片香下座。

　　到永庆寺访无依禅师居士王一美陈光会等请上堂云数载藏身烟霭间觐师千里下青山相逢尽是知音者不用拈花也笑颜况佛祖心印沿传至今化熟风行不论儒释仕民一拨便转一闻便悟千江有水千江月万里无云万里天以此祝
君寿寿等乾坤以此报亲恩恩齐海岳春雨潇潇春风匝匝岸系孤舟钟鸣野刹山门外流水高山百草头七通八达至于周旋往返喜怒哀乐无不与佛祖心印相符相合虽然如是犹属路途中事若与长年不出户稳坐高堂人相见又且如何竖拂子云横担楖栗访同门共嚼风霜卧白云未具片心弘法者焉知气宇各超群下座。

　　云门寺主请上堂问华严八十一卷与云门糊饼是同是别师云两头截断进云恁么则万古碧潭空界月再三捞捷始应知师云还汝念篇章僧喝师云莫乱喝乃云至大无小迥脱边表至小无大忘绝境界所以毗卢向毛孔里漏泄无尽风光蜗牛就角尖上托出微尘刹海东阁图书府西园翰墨林庭花繁吐锦陌柳暗舒金鱼敲落月鸟啭圆音文殊门随方合辙弥勒阁满目参天诸仁者向此揭开无尽藏即烦恼而证菩提处化城而登宝所五十三知识齐立下风百一重烟水如汤沃雪鹤有九皋凭展翼马无千里谩追风下座。

　　国欢合山为师祝寿请上堂云未出母胎度人已竟母胎既出竟度何人竖拂子云到这里说个佛佛授受祖祖相传已是将叶止啼担雪填井须知人人有如岳如嵩寿量盖天盖地光明日月不能增其辉修罗不能掩其耀石压笋斜出山悬花倒开与万象在春千枝发秀相似且世尊不出世亦无有涅槃还有庆赞分也无庆赞不庆赞百年过一半极力遍推穷依然是这汉作女人拜下座。

　　中元雪庵石航等请上堂云光阴劈箭急倏夏又惊秋道人行止处犹如不系舟本欲埋光莲灶翻成师子游行乍拟钓月潇湘却来此庵嚼雪不管南山起云北山下雨东家露柱圆西家贴柱匾到佛法不曾与诸人说个元字脚今被逼拶将来也无言可示无理可伸未免指鹿为马捏土成金酬偿庐陵米价去也竖拂子云乾坤之内宇宙之间中有一宝秘在形山拈来便用无人识秪要大家具眼看复击一下。

　　腊八上堂问世尊睹明星悟道敢问是真是伪师云一任阇黎卜度进云秪如未出母胎度人已毕又作么生师云坐断舌头进云当初将谓茆长短烧了原来地不平师云且喜没交涉乃云天无二日民无二王旷大劫来赁屋住何须相逼入镬汤黄面老甚着忙开眼哓哓成说梦添来雪上一重霜归去好渺茫茫泛个孤舟风雨外一竿明月钓沧浪以杖作钓势云还有负命上钩者么僧一喝师云好个随波逐浪汉下座。

　　霜剑西堂为师祝寿请上堂云顶竖摩醯眼肘悬续命符江山轻踏断森罗属指呼远泛孤舟何所事为爱风前听鹧鸪鹧鸪唱也宫商律吕派派生春节奏低昂拍拍是令释迦未出世喧动寰区达磨既西来亲闻者罕兹者不远千里而来山僧何吝一奏然虽亲闻何如解和竖拂子云于此和得齐递代相承绵绵不辍与山僧祝寿竟秪如祝寿一句作么生道踏得善财参遍处依然黑豆未生芽复举临济省觐黄檗适檗看经次济云将谓是明眼衲僧元来是数黑豆长老未终夏辞去檗打之济至中途有疑却归终夏檗以禅板付之济唤侍者将板焚却窠云不然他日以此截却天下人舌头去在济拜受今霜剑西堂到山适山僧不在山中数黑豆他日告别亦不强留庶古今相见各有迥别何故人贫智短马瘦毛长。

　　西明寺荐碧波禅德请上堂问千佛出世即不问碧波归寂事如何师云座上一轮圆进云生也不道死也不道请和尚道师云与汝道了也进云青山低处见天阔红藕开时闻水香师云还汝自道乃云秋光临七夕牛女会天河碧波归何处愁杀老头陀老头陀怎柰何卓柱杖云向者里见得不落阶级独证真常了也更超拔个甚么况三十年作尽梦中佛事降尽镜里魔军事师至谨首众无邪一念圆明六根精洁至撒手之际得大自由自在虽未曾踏着西来正脉敢许其一生参学事毕复举僧问大随云劫火洞然大千俱坏未审这个坏不坏随云坏僧云恁么则随他去也随云随他去僧不契举问投子子向空拜云南方有古佛出世汝速回去忏悔我无如是法与汝僧回大随随已迁化复回投子子亦化去颂云吃来官酒卧官街土块捏成铁蒺藜骏马追风蹄拨剌自南自北自东西下座。

　　端阳上堂云久雨不晴虚空浸烂倏启阴霾林峦灿烂一轮杲日挂中天打鼓普请大家具眼看若解看百舌消千妖散匝匝薰风没畔岸不解看举头一望眼眯　大地山河转昏暗惟有多年拄杖子不作随群逐队汉竟日东靠并西依泥水浑身忘晒　且道拄杖子有什么长处得与么自在提起云撑门拄户赤条条浩渺洪波只一探卓一下。

　　冬至上堂云玉漏声催不暂停群阴剥尽一阳生当人直到复苏处始解相牵入火坑诸兄弟尽大地是个火坑行住坐卧不离这里何待复苏然后能相牵而入耶此中有个淆讹处顶门须具辨别眼始救得一半若不如是不知以何为死以何为生似个盲人摸壁进退无门一向坐在这里眉毛落尽也不知秪如竿头进步则且置当阳祝
圣一句作么生道太平无以报愿上东方书下座。

　　元旦上堂云乾坤未判之先天寒地冻终始才分之后物阜人兴暖律回春青皇布令尧舜之风复振仁慈之政弘通遐迩同承化育陬隅共息干戈门不夜闭海不扬波山家富贵银千树渔父风流玉一蓑林下比丘何以答同音异口诵摩诃。

　　谢素机禅师吼庵西堂上堂云独掌不浪鸣独树不成林建法幢立宗旨须是有致雨兴云之作撑天拄地之材互相唱和引导后昆庶正法眼藏转转流通无有穷尽所以大安辅沩山至于众盈万指灵树待云门而虚位三十年古有其人今惟仰止复举密庵杰禅师因同参相访上堂云云横千嶂合木落一枝分相见又无事不来还忆君师云密庵见同参可谓子期与伯牙不是闲相识调高和寡千古罕闻兹素机法兄与吼庵法侄光临虽古今各别要且事同一家山僧谢以一偈对众拈出孤峰光映千江月一派高分百丈源宾主对谈无别事多劳扶起破沙盆。

　　荐僧石痴请上堂问生如是死如是生死死主无讳忌如何是无讳忌师云虎归山龙归海进云来无相去无相来去去来无两样如何是无两样师云东家人死西家人助哀进云今日请师为举荐顿超人间与天上秪如痴道人今在何处师画圆相云向这里相见进云原来月落不离天师云石火电光不久长何如一梦熟黄梁皮肤脱落无余欠拍掌呵呵笑一场且道笑个什么笑伊来无踪去无迹凡不居圣不立任性逍遥从容顺逆游水玩山锄云种石一锤击碎定盘星报道西方卯出日此是痴上座日用干净临末梢头无不干净所谓心净则土净早已自度竟若藉他人如何若何非石痴也缘伊双亲昆季相继而亡升沉未十所以特转法轮资助往生令不见有地狱之苦天堂之乐同向无阴阳地上安身立命还识无阴阳地么列代地师寻不到尽在龙蟠虎踞中击拂子下座。

　　春日上堂问佛法明明即不问立春一句请师宣师云山际烧痕将转绿枝头碧蕊渐舒红进云寒梅早已通消息浩浩春风满地天师云眼里着沙僧拜师云立后一句作么生道僧拟议师便喝问日月交谢寒暑迭迁如何是不涉者师云古之天地今日月进云一春立万象回一法说普天知秪如不说不立一句作么生道师云傍花随柳过前村进云一句全提超佛祖隔山朱紫尽知音师云落二落三乃云尺璧匪宝寸阴是竞昨日匝地寒灰今朝普天春信大家速除旧骨董提起新条令直得日面佛月面佛赤体生光驱得黑牯牛白牯牛犁锄如箭梅花一枝两枝山色千变万变若解变一任朝紫暮青不解变拂子与君通一线以拂子击禅床云再过四十五高梁宿新燕。

　　永庆寺念宗禅德请上堂云竹院清风起兰丛馥翠阶山窗睡忽觉闻道故人来仓卒呼童多煮茗频频话旧笑颜开与么会去佛法道情一时周毕更有何事几多门外汉将为容易商量便尔休去那堪共语倘是个中人立个铁石心肠凌霄气宇与从上古锥结一场生冤家与自已鼻孔出一场闲气息如鹤抟空如刀砍水何难之有所谓一难一切难一易一切易瞬目扬眉无所不是分明永劫难忘事庆快平生在此时击拂子下座。

　　石林寺一着请上堂问文殊是七佛之师因甚出女子定不得师云官不容针进云罔明是下方菩萨因甚出得女子定师云私通车马进云文殊与罔明得失在何处师打云汝试指出看僧拟议师便喝乃云灵光独耀迥脱根尘体露真常不拘文字心性无染本自圆成但离妄缘即如如佛古人早已剖胸裂胆倒腹倾肠了也伶俐汉一闻便悟一拨便转未出门已合辙未发足已超方多少直截多少省要方知千生罕遇万劫难逢若是石头泼水鸭子闻雷底任他吃泥吃土捞蚬捞虾直待咬破舌头方知饭是米做秪如凡圣交参则固是独耀灵光还容指注也无雨露不须多浸润参天石笋已成林下座。

