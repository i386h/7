<!-- { "loadSidebar": true } -->
　　太尉都丞旨问所谓传灯录是何义对曰昔达磨大师佩佛心印于梁普通之初至震旦时学者方以讲观相高达磨大师乃曰吾不立文字直指人心见性成佛如来教外别行传上根辈人始疑之久而疑信者相半艰难险阻六传而至曹溪大鉴禅师当唐神龙中天下之疑卒不疑胜信者之多于是源分派别而为南岳青原两宗枝派蔓衍而为云门临济曹洞沩仰与大法眼之五家其道遂大振于圣朝景德中东吴僧道原披奕世之祖图集诸家之语录由七佛以至大法眼禅师之嗣凡五十二世一千七百一人成三十卷目之曰景德传灯录诣阙上进奉冀流布章圣皇帝诏翰林学士右司谏知制诰臣杨亿等同加刊削俾之裁定夫所谓佛心印者众生灵智之府也其体本自妙而常明虽万类纷然日用殊趣而文彩粲然明了不差毫末其知之者谓之神通光明藏谓之光严住持其不知者谓之生死趣谓之无明始自故证发虽悟如释迦文佛亦缘然灯记莂则师承机语之自其可废也法华经曰世尊放眉间白毫相光照东方万八千世界而弥勒发问文殊决疑以谓日月灯明佛本光瑞如此持是经者妙光法师得其证者普明如来维摩经为魔女说法曰有法门名无尽灯汝等当学无尽灯者譬如一灯然百千灯冥者皆明明终不尽如是诸佛菩萨开导百千众生令发阿耨多罗三藐三菩提心于是其道意亦不灭尽随世说法而日增益一切善法是名无尽灯此其义也又问如何是传灯旨要曰昼夜分明瞒他一点也不得。

　　记福严言禅师语

　　余既至衡山福严长老言公曰今年五月当有灾不可逃过是乃毕世安适耳问其故曰运厄于珀鬼耳五月二十八日太原造大狱来追对验十月六日得放夜宿沟镇中中夜行荒陂阴晦迷失道路有光飞来照行坐休则光为止起进则导之至榆次凡百里而晓光乃没于是口占曰大舜鸟工往卢能渔父归神光百里送鬼事一场非明年春见超然于海昏夜语及之书以示素所办送者因觉先忠无外政和五年三月二日题。

　　石门文字禅卷第二十四
嘉兴大藏经　石门文字禅


　　石门文字禅卷第二十五

　　宋江西筠溪石门寺沙门释德洪觉范着

　　门人觉慈编录

　　毗陵天宁法云堂校

　　题

　　题华严纲要

　　华严宗有四种无碍谓事无碍理无碍事理无碍事事无碍夫言事事无碍者非有竺梵震旦之异凡圣小大之殊而讲师笑枣柏不辨唐梵又可笑哉此文清凉国师启毗卢藏之钥匙也其文简而义无尽其科要而理融通学者当尽心焉方天下禅学之弊极矣以饱食熟睡游谈无根为事而佛鉴乃倡为宗尚之其亦护法悯俗之慈也欤。

　　题疾老写华严经

　　瑛公风骨清臞而神观秀爽措置加于人一等与南州名士游淡然无营独杜门手写此经精妙简远之韵出于颜柳予闻一切贤圣皆以无为法而有差别者皆所庄严之耳龙胜菩萨以夙智通力诵持之实叉难阤以入世间智力翻译之清凉国师以达佛知见力疏释之而瑛公以夙净愿坚固力书写之予观其心志端欲候文殊师利之智海普贤之行愿海善财童子利生求法精进海十二时皆在现行如善现比丘不动真际现一切色身于十方世界作大佛事顾其措置非加于人乎。

　　题光上人所书华严经

　　邾城岸大江皆深林大泽自麻城之东多奇峰峻谷轮蹄所不至虎兕所掩建炎元年十月予自汉上南还庐山阻兵于大石山捷径过钟山之下有僧舍数椽道人七八辈匝笑如旧识有首众者道光与其兄道舒邻房晨香夕灯以禅诵为佛事从之者皆肃如也光尝呼此经以示予予因再拜跪而读其篇目谓舒曰耆阇婆面城之医王也面所见草木土石无非是药文殊师利童子曰耆婆见草木无非是药菩萨见境无非是心然耆婆祝之疾燥湿虚实寒病祖病众生病之方也而光口不忘诵目不忘视手不忘书写之则随施无所窒其妙呜呼耆婆盖世间之医而得妙者也则出世间之医其用自心之得妙者也是经其广则四天下微尘数偈句其得则震旦所译十万偈句光拟之于沙界凉曝得所藏之于毛端宽博有余至于殊胜功德则非有思议心所能测知经初毕工而盗贼蚁聚所至流血可涉光黄舒蕲衲之间受祸犹酷独此经所寄东西南北十里之间无犬吠之惊父老男女安堵乐业岂非龙神所护持而然乎光少游方见知识饱参而还以亲老不忍去其膝日以研味此文其为知恩精进不言可知矣咨尔钟山之下护持龙神之众时朔来朝以秘藏之某题。

　　题华严十明论

　　显谟阁待制朱公世英为余言顷过金陵谒王文公于钟山公以彦里闬晚生有志学道谓曰若读史见勾践伍员事乎勾践保栖会稽置胆于坐卧则仰胆饭食亦尝胆也伍员去楚櫜载而去昭关至蒲伏行乞于吴市二子设心止欲雪耻复仇而焦身苦思二十余年而后遂其欲盖有志者事竟成也然移此心以学无上菩提其何以御之世英嘱予记其言世英殁一年余还自海外筑室筠溪石门寺夏释此论追念平时之语曰嗟乎流转三界未即弃去其耻亦大矣囚缚五阴未能超出其仇亦深矣以吴楚之仇耻较之其相倍如日劫而学者亦思掣肘径去然至诚恻怛勇决力行较勾践伍员特太山毫芒耳岂不惜哉金刚般若经须菩提闻世尊言以恒河沙等身命布施不如受持四句偈为他人说之福于是泣下其心岂不谓学者多以一身味着懈怠故自为障碍乎夫杂华具四天下微尘数偈而其所诠者如来普光明大智一法而已亲近随顺此智者戒定慧三法而已以戒定慧观照方便破灭无明一切众生弹指实证故金刚藏菩萨曰随顺无明起诸有若不随顺诸有离是谓成佛显决入法要旨借令三世如来重复宣示深奥不能加毫末于此矣其于利害去取晓如白黑其义理昭著粲如日星不知学者于戒定慧何疑而不随顺于无明烦恼何恋而不弃遗乎孟轲曰今有无名之指屈而不信非疾痛害事也如有能信之者则不远秦楚之路为指之不若人也指不若人则知恶之心不若人则不知恶此之谓不知类也今之知类者吾特未见耳岂密行暗证隐实显玼世不得而知欤抑观力粗浮习重境强多遇缘而退欤余切慕思大智者父子于道能遗虚名收实效三十年间决期现证皆获宿智通入法华三昧乳中之酪此其验矣呜呼安得如南岳天台两人者与之增进此道哉政和五年六月十日书。

　　题光上人书法华经

　　晋沙门昙谛初梦于其母黄曰我投暂托宿乃以铁镂书镇并麈尾拂为寄母既觉而二物在手于是大惊而生谛逮五龄母以二物示谛谛轩渠笑曰此秦王请我讲法华经赠我者尔母曰汝省置之处乎谛罔然不答而去又建兴二年长沙县西一百里余有青莲花两本生陆地道俗堵观钁之丈有二尺得瓦棺莲之根茎自棺之坏处出开视之有髑髅栓索而莲寔生齿脥间晋有识曰有僧不知名氏诵莲经十万部不疾而化遗言使衣纸而以瓦为棺今驿亭故基建寺其号莲花呜呼异哉惟此经之力能使授持者卒长物于生死后奇祥于异世惊世殊异之如此蕲州永乐寺僧道光出血和墨写此经其衡斜点画匀如空中之雨整如上濑之鱼皆精进力之所成知见香之所熏不然何以庄严微妙如此之巧耶光又专精不懈见一纤毫相之间万八千土于刹那入无量处三昧名报佛恩然随笔任运经行卧起语默动止莫非授持此经故毫相之间刹那之顷岂有间哉光之为人纯素洁忠于事孝于奉亲为里闬所敬信法眷所追崇是真比丘也予自北还南留其庵信宿弥日尽获见其所写之经无虑十数种观其施为日夕以与佛菩萨语言酬酢岂复有世间之心耶华严曰念念不与世间心合是大精进光其以之。

　　题超道人莲经

　　南昌饶益院除馑惠超自幼出家诵此经年二十六试于有司以精通得度即受具游诸方事善知识发明心要及还掩关以金为墨书妙法莲华经政和八年六月四日清晨携以示予开卷熟视笔墨精到衡斜布列皆有节度非精诚尽力于此法莫能臻是也予闻一切契经皆佛所演而此经独称过去诸佛先说法喻双举莲之为喻以三世同时十方同会方其开时即有果方于果中即有因莲华莲实莲密是也诸子虽分布而会聚之未尝隔断此其名莲莲连也般若曰一切智智清净无二无二分无别无断故者以是哉梁大沙门僧祐平生书写诵持未舍受即身为烂瓜香已舍受即舌本为青莲华香皆其精进真信之力所成就陈大沙门惠思诵至是真精进是名真法供养如来恍然见灵山一会俨然如昨盖此经有不思议力入二十五种三昧以大行慈悲入中观以梵行慈悲入幻观以胜行慈悲入止观令一切众生自然见如是事入菩萨一切色身三昧之旨也今超师坏衣钵食一室枵然与世相忘以精勤之力致工于此法可谓知本矣予将见生身发无垢智光方吾法下衰而超用志如是谁不随喜愿世世同超登内院见慈氏预闻妙义顿舍人法二执证对现色身此予志也甘露灭某谨题。

　　题六祖释金刚经

　　金刚般若灵智妙心者也诸佛与我及众生类三无差别然诸佛已知而信者我今知而信者唯众生未知未信则当教导之故世尊以后五百岁持戒修福者能生信心为实然以心信心犹为三法如人不睡而能有梦则知是病故世尊又曰以是信解不生法相如来世尊既以明告显说以为经祖师从而注释之恩德可谓大矣而传布未广予窃患之故化清信檀越镂版印施普告大众云政和五年十月日。

　　题灵验金刚经

　　秘书省校书郎龚德庄初罢官灵寿来归京师居新门里时方上元山东刘野夫与德庄善偶折简来约十四日可尽室往观君慎勿出略相候欲款语德庄素敬惮其人为独守屋庐二鼓矣而野夫不至方假寐家人辈尚未还俄火自门而烧德庄但捉诰牒而走一夕而烬数百家明日迹其屋灰炭中得金刚般若一卷略无损处开视明鲜如新德庄少豪逸嗜酒色不甚信内典岂夙世善根不思议力以兹发感悟之欤观者彭凡邹正臣刘棐僧希祖德洪政和元年上元后一日。

　　题宗镜录

