<!-- { "loadSidebar": true } -->
　　僧史补曰四祖道信禅师以唐武德七年至破头山爱洞壑深秀有终焉之志禅者相寻而来遂成丛林有僧不言名氏日以种松为务私请祖曰衣法可以见付乎祖师叱之曰汝能再来乃可耳于是僧出山至浊港见女子浣呼曰我托宿得否女曰我家具有父兄可从问之僧曰汝诺我乎女曰诺女周氏之季也僧即还山中危坐而化周氏之女因有娠父母怒而逐之于众屋之中日庸纺里闬间已而生子女以为不祥弃浊港中明日视之跏趺波间溯流而上异之收养七岁随母往来黄梅道中四祖偶见问曰童子何姓曰姓固有但非常性祖曰是何姓对曰是佛性祖曰然则汝无姓耶对曰惟空固无于是四祖笑之乞于其母为剃落二十授以衣法为第五祖即游双峰见栽松之全身又至东山见周氏之全身浊港周氏子孙之盛殆今甲黄梅三尺童能言其事僧赞宁僧史曰五祖弘忍禅师者姓周氏本河南迁止蕲之黄梅诞生之夕异香满室此矫诬之词也然可证佐者母既出于周氏而曰祖师姓周乎僧契嵩作定祖图亦不能辨何也岂当衲子以常理疑之乎夫圣人之托化岂假父母之缘如伊尹生于空桑宝公生于鹰巢独不论父母之缘耶自唐至今学者疑信相半不能决也建炎元年十一月记。

　　布景堂记

　　宣和三年秋萍乡文益之还自大梁过湘上会余夜语及里中奇豪而高侯尤其魁垒者侯学精敏而齿少行修洁而材高虽隐约寂寞之滨而名满缙绅之间所居有风泉云壑之胜茂林修竹之美四时之景阴晴异态秾纤毕见构亭佳处而名之曰布景余因得其为人而想见其处恨未能与益之从侯相佯乎其上援笔而赋之越明年春以书抵余曰山川之妍美阅古今而不尽万物之荣谢供四时而无穷然特若为闲适者所施设而为悲愁者所干没也玉轮流辉苍崖哀湍天下之清绝也而倚娉婷者不见节丝竹者不闻昼公曰月色静中见泉声幽处闻者讥之也红艳之闲美鸣禽之过前物外之奇观也而忧国者以为悲行役者以为愁少陵曰感时花溅泪恨别鸟惊心者哀之也吾口先王之法言逢至治之圣世勤田园以供伏腊玩琴书以娱宾客偏亲慈和而耳目聪明弟昆孝友而乐易贤雅所谓悲愁者于我亦安能神哉以吾之闲适较市朝当十倍吾亭虽陋然万景分布吾前受吾约束真造物之为施设非经营而得招要而至者也子其为我书之余曰昔支遁之爱山乃买沃洲之小岭贺知章之爱水特上疏以乞鉴湖其风味虽清妙而正所谓经营招要者若之益之则不然偶爱陆浑山水之佳遂留六年余观高侯之趣味殆亦益之之流乃欣然为记之。

　　少阳义井记

　　建炎元年六月蔡阳野墅僧子辰俱浔阳檀越陈璹还自白湖过少阳渴甚须水道傍皆近人积水秽浊不索相与叹曰江淮要冲而地无美泉何以止往来渴心相约出钱开井于湖之左而白湖杨元广彦隆亦欲协成之有僧祖庆实董其事工毕泉甘凉邦人赖以灌畦饮啜行人盛暑为归宿之所易曰改邑不改井以象正君子之有恤心虽大行无加穷居不损又曰井者德之地以象有烦心之德虚其中而不自有之也欤呜呼二三人者不独为济众无穷之利其亦尚德也哉十二月望日记。

　　华严院记(代)

　　政和四年春二月余自高安赴官临汝行丰城境十余里奇峰秀深沃野自献有白沙清流茂林修竹之胜望林表出楯瓦路人曰其下华严院也遂造焉碧杉修径苾刍戢戢出迎客厦屋崇成如幻出禅斋风棂金碧随目殆应接不暇问住持僧惠讷曰院以父子传器而服玩不减禅林何哉讷曰教有顿渐道无禅律今两者相攻以其私而佛法微矣譬如枣中虫徒自蠹坏出家盖大丈夫事其说甚高绪余土苴足以道广孝慈上助清化今其衰其徒特不足知此如鸢翔青冥而心不忘腥秽求教之兴三尺童子知其难余首肯其说而心奇之秋七月讷遣僧抵余曰吾庐居于唐光化之元年名报恩迄本朝治平之三年诏改赐今额尝烬火废为丘墟草屋数楹仅蔽风雨者自善明至怀珍七传讷寔继珍后因净檀首建三门作两序屋修普光明大殿前峙双阁一以像僧伽一以馆钟虡东为香积厨绕以复屋辟典事堂有廪有厕西为三圣堂增其后架设宾客馆有湢有厩造演法潮音堂总屋于其中又建华严阁于寝室之上以实毗卢法宝之藏高深雄丽吞风吐月凡禅林所宜有者毕备僧至如归轰轰鼓鱼泯泯作息要不墯诸方经始于崇宁癸未之春断手于政和乙未之冬吾方念能事虽毕而后之来者未知饭僧报佛无穷之意而公适俨然辱而临之非夙缘乎幸强为我记之余曰今人持左券以取寓物未敢必得然争毛发之利斫头穴胸何知虑刑而讷宴坐一室影不出山能使施者填门不十年之间化瓦砾之墟为梵释龙天之宫此其才必有过人者视其中渠渠欲置人于慈祥之域而专欲以精严自砺与夫裨贩如来以自贼者异矣使其闻讷之风亦可以少泚其颡云。

　　寄老庵记(代)

　　高安南州之属郡地连西山庐岳之胜俗美讼简士大夫自为江西道院飞楹画栋间见层出于茂林修竹往往皆浮图老子之庐龙城院去郭余一舍山川精神发于云泉林壑间如人眉目处余家筠溪之上少时往游焉穷奇索幽信宿弥日便有终焉之计一行作吏转徙四方登高临远未尝忘于龙城也政和四年冬余留京师官冷口众自猒风埃又病痁弥月愈不怿而觉范道人适自高安来夜语及龙城旧游翛然忘纷而痁亦弃余而去问觉范谁从子游有老僧志淳者其为人木讷而静深易亲而难忘今结庵于凤回峰之西名曰寄老每曰高风颓于无勇白业毁于有累前圣知之故令比丘一饭日中三宿桑下吾幼知人间情缘为累故弃之而学道知方外事法为累又弃之闲放然诸余勃窣饥餐困卧犹累于老未可弃去故持以寄之因以名吾庵嗟夫世方以累为荣而争趋之淳独超然高蹈贤于人远矣吾闻天台智者临终门人问所证答曰我不领众早净六根以传法利生止证内凡五品耳淳之志其以是哉明年上元觉范南还因理其事为之记使归刻石山中他年当乞身归田幅巾杖屦以从淳游尚未晚也。

　　吉州禾山寺记(代)

　　始达磨自西来以法授少林慧可而衣钵为信五传至曹溪慧能能知其道信于天下也藏其衣钵而化故世称曹溪之门得道者不可以数计然独大长老行思怀让克肖前懿号二甘露门思眷庐陵山水而老于青原让亦庵于衡霍之下石头希迁者思高弟也从让游思实使之马祖道一者受让记莂卜邻青原久之遂终于石门让实使之今天下指目江西为禅宗法道之源者以曹溪一子一孙首辱居焉永新为江西山川形胜之地城南有山岿然深秀晴岚夕晖应接不暇者唐僧达奚栖迟之所也奚不知何许人以文德初始至刀耕火种住成法席致嘉禾之瑞因以名山号大智禅院院僻险初未著于诸方吴顺义二年僧无殷中兴之恢复法度学者趋之如云殷九峰虔禅师之嗣青原八世孙也方是时禅学之弊巧见异解殷以击鼓之机脱略窠臼于是宗风大振学者赖之嗣殷者有契云自云殁代居者名存实亡大中祥符初诏改赐甘露禅院有楚材者道价重一时法席之盛追比殷时又十世而有德普有高行自黄龙窟中来普殁七世而有妙湛大师法安初以政和元年自祥符移居之五年视前营构增其所未有者新其所已坏者于是庄严紫金光聚则有殿栖称如实旁行之书则有藏会四海苾刍求寂则有堂办香积伊蒲塞之馔则有厨像祖师则有阁馆钟虡则有楼升座法施之堂则曰无畏集定传道之室则曰大智而阁于室之上名善应修庑复屋高深壮丽冬温夏凉重规叠矩丛林号庐陵第一呜呼妙湛之游戏于是作可谓集诸老之大成者也安走使京师乞文记其事余方困顿黄尘寄逸想于云泉杳霭处恨未能角巾梨杖与山中高人游厌饫清境然余非学佛者其诡秘多溟涬然窃尝论之忠孝硕大如宋王彧唐魏元忠徐有功辈初未必皆深于佛理观其临祸福超然自得岂所谓所闻或浅而其义甚高者欤故余于禅学凡钩章棘句凌跨方等汗漫横流者则非肉眼所能勘验至于生死之际有不容其伪者矣无殷将化集众谓曰后学未识禾山今朝识取因怡然而逝德普之将化饮食毕谈笑而寂然其言论风旨无所传闻妙湛雪窦之后又青原之远裔吾将观焉既论之又系之以词曰。

龙溪落石雪浪奔万山环之如虎蹲凌霄白云相弟昆七十一峰让其尊烟霏摇空含朝暾微风徐来扫霭氛楼阁时为金碧痕聪明澄泓自吐吞三伟不见陈迹存异哉僧奚貌粹温涧饮婆娑麋鹿群谁中兴之殷澄源咄嗟万指鱼鼓喧普公高喉已语言得法来自黄龙门弟子生奠手自扪放箸蝉蜕撼不闻大士法战着策勋睨视生死等旦昏君看妙湛愿力熏楼观幻出高切云美髯说法起机轮自云的骨雪窦孙江山偃蹇骄气喷不受弹压无杰文愿乞名诗刻云根导广孝慈酬帝恩

　　宝峰院记(代)

　　余家筠溪溪出新吴车轮峰之阳其阴凤皇幕阜诸峰黛横玉立娠奇畜秀解楚山而益峻隋朝而来为得道者所庐又黄龙龙安兴化云岩四大刹皆其遗地相去百里丛林之盛冠映诸方自大长老宝觉佛寿相续而兴禅学宗天下衲子动成阡陌而宝峰善思院者世以律居然夕灯午梵斋鱼茶板与四大刹者争雄长而凤皇幕阜之雄深亦让其形胜余外舅家西安往来闻之熟矣宣和三年罢官临汝道经双井而造焉渡溪东望奇峰峻冈堕吾马首据鞍回视飞楹画栋翔出林表入重门顾两庑翼如而入焉禅斋云堂绿疏青琐大殿层阁涂金间碧像设之妙服具之华见者知焉登法堂望寝室窅然靖深耆年僧雏倒屣迎客客至如归焉退视其私则厨库廪厩莫不整洁游衲解包颐指如意于是慨然叹曰谁为之者何其材乃尔有余耶住持僧守道曰院基于唐有田亩山林五代烽火之余券牒亡失多为比邻所侵院因荒残如逃亡人家者二十余年诏赐今额熙宁之初僧圆智者白官请牒来居焉有恢复之意未几物故至是化为麋鹿狐豹之区元祐六年县以玉溪僧子瘦领住持事经画三年未举而化守道实传器于瘦者母李氏悯其颓坏施妆奁以开垦田亩用阴阳家之说下旧院百步代山为基鸠工于崇宁元年之春断手于政和八年之秋而吾院克成其弟守达者寔阴相之余闻曹溪祖师也而腰石夜舂牛头宗师也而躬自负米皆以供僧也及其衰也称嗣祖传法者护食而拒僧道公于是时乃能犯拒僧者之怒而延纳之此心日月不能老也道曰吾非有心以时特爱惜普光禅师与众力耕见金而不取同伴诘之曰今吾未用也俟吾他日把茅盖头资以饭僧味其存心与今认十方僧物为己有者异矣道慧敏而老其立事有过人者遣其徒宝宗来求文以记余爱道所论并为书之。

　　先志碑记(代)

