<!-- { "loadSidebar": true } -->
　　临济九世之孙云庵真净之嗣师讳进英字拙叟出于罗氏其先吉州太和人幼孤母怜之性慧敏龆龀中日诵千余言通诗礼大义与群儿嬉游侮玩之气出其上亲旧爱敬之使着缝掖为书生辄病至于死邻母泣曰吾始娠梦有乘空而语曰而出家则疾有瘳矣于是击钟梵放誓于佛前乞以为僧洞隆童子而藉名于善集才年十八试所习得度受具戒即欲经行诸方以观道报劬劳之德其母有难色于是庵于母室之外名曰精进士大夫喜其为人赋诗为赠多佳句螺川父老迨今道之母殁心丧三年修白业为冥福即游淮海所至少留当时号明眼尊宿遍谒已虽未契而尝识多贤者晚谒云庵夜参闻贬剥诸方以黄檗接临济云门接洞山机缘为入道之要擿其疑处以启问师恍然大悟如桶底脱佛印禅师丛林号大宗师有盛名慎许可独以师为俊彦师有爽气喜暴所长以激后学三十年一节不移故佛印呼为铁喙初开法住长沙之开福十年之间殿阁崇成又五年弃之翩然北游五台遍览圣迹乃南还庵梁山天下衲子益追崇之政和甲午衡阳道俗迎住花药之天宁劝请皆一时名公卿师以教外别传之宗授上根以沤和般若化道俗老益康强精进不替尝中夜礼佛作息饮食不肯与众背丛林信其诚民人化其教得法而为一方领袖者不可胜数捶拂之下尝二千指龙象杂沓方进而未艾也其激扬大事游泳语言备存三录曰报慈曰雁峰游台盛行于世宣和三年冬谢事复庵梁山越明年腊月示疾蝉蜕呜呼若人已矣予窃为桑门惜之参学禀淳一日泣诉于予以予知其师之深者欲干其状而求铭故为书云耳长沙孙承之谨状。

　　传

　　十世观音应身传(并赞)

　　唐大菩萨僧宽公出于益州孝水杨氏方其娠也母失常性却酒胾有慧辩及其生也无痛苦闻异香忽然在前即能言言我名慧宽有女兄信相亦神异年相联于龆龀中终日论说听者一不能晓其父玮以符咒为两川道俗所归而不知有佛经人录其所论百许纸时怀龙山会禅师闻其异至玮舍玮出示之会惊曰与佛经合不测人也俄有异比丘入火光三昧于净慧寺特召信相信相至曰此室皆火聚其可入哉曰以水灭之可入信相即作水观而入于是异比丘化其父母使出家父母曰许娉矣奈何乡里争出财赎之公因信相亦俱依慧空寺慎公避太祖御讳剃落焉公时年十三从会公授经律会畏之如神反从质疑天姿谦敬未尝怒怀龙众三千指皆躬力作公独闲适人以为言会曰此吾先师也昔周灭吾法吾从昙相禅师隐于终南山及隋教复兴吾辞而归蜀昙相嘱曰汝当领徒大作佛事有童子名慧宽者善视之此其后身众因不敢复言公年三十乃还绵竹庐于无为山以神异化而全蜀争师事之如淮泗之僧伽七闽之定光公尝赴江陵大会朝发夕返荆州府前有拳石含五音天下闻之公取以归今置定身龛中什邡陈氏施园为寺公以竹标其中曰以此为基拔去竹泉泫然而出掘之得巨石石下有宝瓶舍利公作礼乃放光永徽四年夏六月二十有五日殁于净慧寺阅世七十坐五十五夏。

　　赞曰予读无为山广录公始发心日诵观世音名十万遍生五天十世为居士生震旦十世为比丘皆出杨氏又瞻其画像天骨秀特和敬之威望之肃然是所谓真比丘也。

　　钟山道林真觉大师传

　　梁大菩萨僧宝公以宋元嘉中生于金陵之东阳民朱氏之妇上巳日闻儿啼鹰巢中梯树得之举以为子面方莹彻如镜手足皆鸟爪七岁去依钟山大沙门僧俭为童子俭名之曰宝志长而落发专修禅观坐必越旬久之忽无定居多往来　山剑岭之下发而徒跣着锦袍饮啖同于凡俗恒以镜铜剪刀镊属挂杖负之而趋经聚落儿童哗逐之或征索酒肴或累日不食尝从食鲙者求鲙食者与而心笑之即起吐水中皆成鱼相传始惊异时时题诗初不可晓后皆有验建元间异迹甚着丞相高嵩为武帝言之以礼自皖山迎至都舍于陈征虏之家辄自厘其面分披之出十二首观世音慈严妙丽倾都聚观欲争尊事之武帝忿其惑众收付建康狱旦夕咸见游行市里既而检校犹在狱中其夜又语吏门外有两舆金钵盛饭汝可取之果文惠太子竟陵王送供至建康令吕文显以事启帝帝迎至禁中俄有旨屏除后宫为家人宴公例常与众出已而犹见行道于景阳山比丘七辈从其后帝怒遣使至阍吏曰公久出在省中吏就视之身如涂墨然武帝闻之大惊陈显达镇江州大司马段齐之从行往辞公公无他语但引纸画鸦画毕授之曰缓急可用此显达叛齐之遁去显达大怒遣骑追之将及齐之窘甚见鸦喧暮林即匿其下鸦翔集自如骑既失其踪但见鸦林必非人所寄遂去齐之方悟公意也鄱阳忠烈王饭公于私第顾左右觅荆枝有折以献者则以安门上而去俄有旨以王领荆州卫尉胡谐卧病以书哀诉幸以屈临庶几疾有瘳公题其书尾曰明屈翌日果卒僧法平欲以衣献公不知所寓遣使遍求之龙光罽宾两寺皆曰夜宿此黎明去矣又尝所厚善厉侯伯家侯伯曰公夜行道于此今睡未兴使人视之笑去公在华林园忽重着三布帽亦不知自何得之俄而武帝崩文惠太子豫章文献王相继崩齐亦于此年终矣灵味寺沙门宝亮欲以衲帔遗之未及有言公忽来牵帔而去蔡仲熊尝问仕何所至公不自答直解杖头左索绳掷与之莫之解仲熊果至尚书左丞永明中住东宫后堂平旦门中出入末年忽云门上血污衣褰裳走过至郁林见害果以犊车载尸自此门舍故阉人徐龙驹宅而帝头血流于门限焉建武中明帝害诸王高士江泌忧念南康王子琳以访公问其祸福公覆香炉示之曰都尽无余后皆如其语徐陵儿时其父携诣公公拊之曰天上石麒麟也陵果名誉显于世又文惠太子迎释僧惠至京师惠过公公拊其背曰亦龙子也慧终以辩才显闻其徒屯骑桑偃有不臣之心公见之戟手诟曰若乃欲反耶奈斫头穴胸何偃汗下不敢仰视遁去梁武帝受禅尤深敬事前朝以超放动辄禁锢至是下诏释之尝问曰弟子烦惑未除何以治之答曰十二又问十二之旨在何答曰书字时节刻漏中又问何时得净心修习答曰安乐禁之又问年祚远近答曰元嘉元嘉帝欣然以为享祚倍宋文之年天监五年冬旱雩祭备至而雨不降公谓左右曰吾病不差就官乞活傥不奏白官应得祸即上启愿于华光殿讲圣鬘经请雨帝即命沙门讲之终夕雨公又以刀横水盂良久又雨帝初繁刑公假以神力令见高祖受极苦于地下自是省刑诏画工张僧繇写公像藏禁中僧繇下笔辄不自定叩头哀恳公笑曰毗婆尸佛早留心直至而今不得妙帝偶与公临流纵望有物溯流而上公举杖引之随杖而至盖紫栴檀也诏供奉官俞绍雕公像顷刻而肖神情如生帝大悦命置内庭为子孙世世福田法云寺云光师讲经天为之雨华帝意其证圣夜于含光殿焚疏命公云光僧俭傅大士齐翌日独云光不至公尝听法云讲妙法莲华经至假使黑风问风果有否答曰世故有第一义谛故无公曰若体是假有此亦可解耶法云默然公则自为主客辩难锋生一坐尽倾然莫有解者帝尝从容问国祚有留难否公但指喉示之侯景之乱尤追绎公言也有僧浮杯来谒帝帝方与客棋吟曰杀之棋罢命僧侍卫奏曰适蒙旨已杀之矣帝嗟悼不已以问公公曰陛下前身蚯蚓也僧尝为剃草者误杀之今偿夙债耳天监十三年公移华林园金像置所居房帝闻之曰师将去我耶是岁十二月忽命奏丝竹彻昼夜至六日终于兴皇寺临亡然一烛以付后阁舍人吴庆以闻帝叹曰大师不复留矣烛者将以后事嘱我乎帝昔与公登钟山之定林指前冈独龙阜曰此为阴宅则永其后帝曰谁当得之公曰先行者至是念公以此言以金二十万易其地以葬焉皇女永康公主薨尽施其妆奁建浮图五层于其上置以无价宝珠仍建开善精舍敕陆倕制铭于冢内王筠勒碑于寺门处处传其遗像焉毕工驾御寺公忽现于云间万众欢呼声振山谷敕谥广济大师公显迹之着数可五六十许及终亦不老莫测其年有徐犍道者年九十三自言是公外舅弟小公四岁计其时九十七矣李氏有国日谥曰妙觉公作四柱记五公符十二时偈璧记心镜图数千言传于世本朝太平兴国七年舒州民柯萼者遇异僧于岁山下以杖指松根令萼钁之得瑞石一篆文皆谶圣宋国祚无疆萼进其石于京师太宗皇帝遣中使置斋于钟山诏自今不可以名斥以显尊异赐号道林真觉大师。

　　祭文

　　祭云庵和尚文

　　我生九岁则知有师寤寐悦慕想见形仪识师新丰等父母慈欣然摩顶使执军持长游大梁剃发而归省于九峰凛然德威霜雪雨露物以茂滋师成就我妙如四时紫霄之下泐水之湄前后七年龙起云随今古一律妒毁陷挤爱怜收拾终不弃遗我昔出山师则有辞子幼英发终必有为顾吾老矣见子无期指其二子藉汝教之谴呵皆可不可相离德音在耳星霜八移师成新塔我亦陈衰昔师既化品坐对啼佥遣本明远乞铭诗事济而还僵仆于地山川隔阻久绝音题独携希祖千里来辞一酬夙心死无憾悲师之平生累德巍巍必兴其后在我无疑敢不激励上答恩私。

　　祭昭默禅师文

　　政和八年二月初六日甘露灭致以香羞之奠祭于佛寿灵源真归无生之塔宝觉以拳授法宗纲区别背触天非苍苍如履虎阱非愚则狂公少奇逸发硎剑铓横机试之切玉无伤体露情尽凡圣两忘沩仰机辩如珠走盘父喜自匿暴子所长追还此风名闻诸方临济法道始于南昌大于汝颖盛于衡湘黄龙三关建无胜幢奕世护持不离觉场天魔愁怖走仆且僵剪拂流辈高师门墙庸有匪人卖公自扬骐驎种性自异犬羊狠触怒疾夫岂知量俨临清泉精严激昂如万星月如百谷王高明广大洞彻汪洋成就法器坚趐飞翔下视毒龙命将灭丧划海为两抟而取将老则移疾古寺闲房听万象说以默自藏猿鸟厌见天下想望我初见公骏气腾骧溟涬弟之但加敬庄人以谤掩公慰愈光置麝溺器更增其香取而有之簏于药囊坐交时埋瓮于南荒零落苦李人弃路旁公犯世忌愈益称赏万人浮议泳消其汤既幸生还陆沉故乡岂不愿见恃公康强计至失声事出仓皇中流欲济俄丧楫航夜泪殷枕起喟失床我忧禅学终背教纲造论导之排斥否臧公闻乃曰彼自无疮以书教诫欹倾数行至言吐凤自然文章马鸣龙胜论著精详文字于道疑不相妨索珠层渊采玉崇冈人各有志咸酸异尝但余此意拜未敢当嗟吁惜哉巍巍堂堂遂成千古丛林荒凉然观斗柄阴晴晦彰示有出没夫岂真亡。

　　祭妙高仁禅师文

　　孤凤两雏名著诸方我初识誉未识华光政和甲午还自南荒夜宿衡岳草屋路旁仆奴传呼妙高大方连璧而来惊喜失床高谊照人笑语抵掌潇湘平远烟雨孤芳举以赠我不秘箧箱追绎陈迹云更几霜去年中秋宿师云房为留十日夜语琅琅曰我出吴游淮涉湘今三十年倦鸟忘翔偶如慧晓怀思故乡想见明越云泉苍茫已遣阿涌先渡钱塘不见半年岭谷想望计至惊定泪落沾裳思归之念夫岂其祥呜呼师乎忠义激昂高风逸韵仁肝义肠缙绅相志远公支郎此生逆旅已熟黄粮梦中吴楚宁能取将唯方广誉躬至影堂如我致辞而炷此香清净法身败橐脓囊光透毛孔不可掩藏昔日非在今未尝忘如水中乳莫逃鹅王则我与誉何用叹伤。

　　祭觉林山主文

