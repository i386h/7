<!-- { "loadSidebar": true } -->
　　右司谏集贤孙公觉莘老守福州日俾僧编集此录学者以觉悟宗旨厥功茂焉然予独恨集末附千光王寺沙门义澄重删三句四机之语议论错谬何以知之如玄沙纲宗第一句名真常流注与铁轮位齐力一天下然未有出格之词犹曰明前不明后无自由分未辨缁素虽得出世间未得入世间恐其堕一如平实无生之见死在句下也则有出格之词而义澄辄引首楞严曰妄为色空及与闻见如第二月又圆觉曰由起幻故内发轻安大悲妙行如土长苗读之令人搏髀高笑义澄何为者也乃敢指判禅宗哉学者能深观之则知予言为公昔无业禅师每叹丛林不自揆行解如屠沽而自比佛祖南山律师晓达教乘而不敢自呼大乘师止言律师耳义澄自目未见而指人五色使见宣律师为人定必羞死。

　　题谷山崇禅师语

　　予读澄心堂录长庆棱公之孙保福展公之嗣谷山禅师之语奇险宏妙光明广大观其胆气逸群不在岩头云门之下而录失其名然语多称报恩传灯但有潭州谷山句禅师而无机缘其列熙崇两人机语校句所揭示殆相万然皆住报恩岂句亦常居之耶予常与超然冲虎游谷山访其遗事无所考因相对叹息追念东坡之语曰齐鲁有大臣史失其名而黄四娘乃得与杜诗不朽事莫不尔作诗曰行尽湘西十里松到门却立数诸峰崇公事迹无寻处庭下春泥见虎踪又十年复与超然夏于石门偶阅前诗遂并录之。

　　题韶州双峰莲华叔侄语录

　　传曰听言观道以事观生死亦大矣而两人者睨　之不翅如出入户庭之易然盖其所养非有以大过人者何以臻此其言具在可信也予观云门勘辩举古皆脱略窠臼方其游戏时亦微见其旨至酬问垂伐则语赴来机瞻之在前忽焉在后令人溟涬然弟之哉夫语赴来机妙在转处者正中妙协洞山旨趣也岂此老浙亦或用之而钦祥默识其不传之妙也哉巴陵鉴公常答问提婆宗曰银碗里盛雪答祖意教意同别曰鸡寒上树鸭寒下水答吹毛剑曰珊瑚枝枝撑着月云吾以此三句报答云门法乳之恩予始诞之今视之良然使云门而在正当一捧腹耳。

　　题辅教编

　　呜呼正法明夷先佛垂告封文执伪更相是非圣智圆融凡情守隙否极则泰挺生英特则永安禅师其人也握管驱风悬河泻辩推慈悲于教义会孔墨以流泏巍巍乎晃晃乎寔当世不可得也凡所著集虽不欲传其在四方好事者之所录殆九牛一毛耳后之学者至闻其名叹不得瞻容为恨若夫天地之高远日月之昭明江海之浩荡想而不可极者盖若人矣。

　　题首山传法偈

　　诸佛甚微细智以金刚为喻非凡夫粗浮心识所能了达华严十定品入刹那际诸佛三昧乃能灭众生颠倒想宣和元年十月吉日余在湘西鹿苑虎芩堂早作静坐念曰今日盖首山生辰追想为人书其传法偈并汾州无德禅师注释详味父子真能入诸佛甚微细智者也。

　　题五宗录

　　性觉本自妙而常明以无性故不自知谓之无明一切众生以无明迷醉如目有翳善知识如医师东坡曰翳师但有除翳药且无与明药如可与明还应是翳此殆天下之名言也予所集五宗语要如医师除翳药方也从前先德用之有验故乐以传世书成于宣和元年正月明年有漳南道人崇顗者愿求传录录毕相示其笔力详楷非诚之至志之确不能如此然能并除万虑燕坐一室追绎先德所行之事研味诸家所示之语以校日用则予之所集不为徒尔顗之精勤不为虚行也。

　　题宝公谶记

　　王敦素问予宝公谶语视千百年如一日此何道而至之予曰清明在躬志气如神有物将至其兆必先者孔子之语也凡夫所见莫非倒想倒想若灭洞见三世宝公岂有倒想者乎敦素拊手曰美哉之论也然灭倒想宁有道乎予曰当不忘正观曰是眼则不能自见其己体自体尚不见云何见余物若树是见复云何树若树非见云何见树现在若有过去未来亦应是有过去未来若无现在亦应是无故杂华曰法眼不思议此见非颠倒敦素瞠然良久曰此语令人溟涬然弟之哉。

　　题古塔主论三玄三要法门

　　古塔主著论呵诸方但解知见未明道眼予初骇之及观其论三玄三要之义援引诸家证左甚明而曰岂特临济用此法门殆是三世如来之法式也僧辄问曰师论三玄法门名既有三其语亦异切不相离而临济本曰一句中具三玄一玄中具三要有玄有要何以辩明之古气索良久引金刚般若经云一切诸佛及诸佛阿耨多罗三藐三菩提法皆从此经出又首楞严云于一毫端现宝王刹坐微尘里转大法轮等义对之曰理性无边事相无边杂而不参混而不一何疑一句之中不具三玄三要耶予独不晓金刚般若首楞严等义非知见乎且诸经之旨既具临济安得踪迹之而建立哉古方呵知见而自语相违可笑也盘山宝积禅师曰道本无体因道而求名道本无名因名而立号若言即心即佛今时未入玄微若言非心非佛犹是指踪之极则向上一路千圣不传学者劳形如猿捉影盘山盖形容三玄三要者云居云譬如猎犬寻香嗅迹而去忽若羚羊挂角时莫道迹香亦无矣同安曰涅槃城里尚犹危陌路相逢勿定期权挂垢衣云是佛却装珍御复名谁木人夜半穿靴去石女天明戴帽归万古碧潭空界月再三捞捷始应知又形容盘山之语而三玄三要之旨益微矣古乃又引教乘以解释之吾无以征其失将撼临济起而使痛叱之乃快也。

　　题古塔主两种自己

　　僧承古与施秘丞论自己有二曰有空劫时自己有今时日用自己学者以其有丛林时举读之疑怖曰岂一阿难而成两佛耶余闻世尊于首楞严会上谓阿难曰譬如琴瑟箜篌琵琶虽有妙音若无妙指终莫能发宝觉真心各各圆满如我按指海印发光汝暂举心尘劳先起其说不过以善用不善用为异不闻析而为两种也而古公立二自己过矣祖师之门其论法方征言语之际略滞疑似者随而救之如鸟飞空弗住弗着如六祖谓永嘉曰汝甚得无生之意对曰无生岂有意耶又问让公什么物与么来对曰说似一物即不中自是观之古盖吾法中罪人而自以能嗣云门其自欺欺人之状不穷而自露也。

　　题汾州语

　　六祖临终门人问住持当如何行心用行乃契圣意祖曰设有问佛法者汝对之时莫迷自己性持修道第一莫瞒自心如此则与圣意相应予观淳化已后宗师无出汾阳禅师之右者味其平生听其言论如谢安石之知国造次不忘自治宜于曹溪最后明诲为无所愧矣。

　　题准禅师语录

　　石门云庵示众之语多脱略窠臼于时衲子视之如春在花木而不知其所从来予每以谓此老人可以起临济之仆哲人逝矣切嗟悼之以为世莫有嗣之者湛堂于予为弟昆自其开法未尝闻其举扬殁后百余日得此录于杲上人处读之喟曰云庵之余波乃能发生此老种性耶政和五年十月七日题。

　　题小参

　　如来世尊说般若传至震旦者无虑数百万言其要不过曰一切智智清净无二无二分无别无断故杜顺宏华严入法界旨诀终必曰一切智通无障碍古之宗师于世尊之意神而明之独云门大师云门灭百年有云庵老师握临济剑得云门之旨于说法时如月在千江不借言诠一切见者心得意了自老师之化出其门者皆不足以知此独湛堂师兄知其意予三复斯语为之叹息使云门云庵而在见此语当抚掌一笑盖其谨严如欧阳率更小字端方如颜平原大字秀整姿媚如钟太傅表章精奇雅丽如王会稽兰亭记呜呼何其盛哉。

　　题黄龙南和尚手抄后三首

　　予犹及见丛林老成人皆云黄龙南禅师游方时尝至归宗宝髼头方会茶师却倚而坐宝呵之南书记无骨耶师惊顾玉立如山又至栖贤諟禅师教令坐禅久之得定因诵首楞严咒终其身建中靖国元年春修水祖超然出云庵所蓄此书为示点画奇劲如空中之雨小大萧散出于自然予置卷叹曰成德之人其所作为虽点笔弄墨之际亦自卓绝况其不可名者乎某题。

　　黄龙南禅师手录四十二章经一卷笔法深稳庄重而若瘦得颜平原用笔意云庵老人生平无所嗜好独秘畜此经偶为人持去十余年莫知其所与客论字未尝不搏髀追绎之其师希祖得于筠溪胡氏家出以示予曰君其宝之政使此字不工犹足以为希世之珍矧工如此又云庵所爱而不忘者乎。

　　欧阳文忠公曰论书当兼论平生借使颜鲁公书不工世必珍之苏东坡亦曰字画大率如其为人君子虽不工其韵自胜小人反此也老黄龙非其以笔墨传世者也而其书终亦秀发乃知欧苏之言盖理之固然石门某谨题。

　　题晦堂墨迹

　　右晦堂大和尚墨迹三纸佛印盖公辈流也而其言推敬之至称为老师退之之与柳子厚欧阳永叔之与杨大年道枢不同而韩欧之称柳杨唯恐不师尊之议者以谓避争名之嫌非也前辈倾倒法当然耳公道德冠丛林而器资与公辈一时又名卿且留情吾道者今皆成千古堪师之能畜此帖嗜好大是不凡宣和四年自印福绝湖来出以示其侄因流涕书之。

　　题云庵手帖三首

　　南禅师学鲁公字最有工当时归南公者无不学之然无出云庵之右者昭默老人尝与德洪共观此书叹慕之不已以谓不减杨少师一道人其珍之崇宁五年十月十八日门人某题。

　　云庵和尚与檀越帖一纸伏读如受训词丛林荒寒无复平日此老知不复见况笔画语言乎门人某流涕谨书。

　　右云庵寄张惠渊偈一首惠渊予不见二十年闻其精进日新真能遵受云庵之言者也诚上人来自宣梵问其师洎惠渊健否偶记前偈遂书以授诚归举似惠渊使较当日之本异同也某书。

　　题彻公石刻

　　彻上人诗初若散缓熟味之有奇趣字虽不工有胜韵想其风度清散如北山松下见永道人耳公虽游戏翰墨而持律甚严与道标皎然齐名吴人为之语曰余杭标摩云霄霅溪昼能清秀稽山彻洞冰雪予视三人者在唐号以诗鸣者尚多有而后世敬爱之者以其知所守而已文字不足道也东坡每曰使鲁公书不工尚足以为希世之珍其是之谓耶。

　　题观音赞寄岳麓禅师

　　崇宁间至东明拜瞻石像作此赞时无际禅师方领住持事及无际迁居岳麓余十年生成宝坊于灰烬之中而予以弘法婴难流落之余幸复相见问前赞无恙乎无际戏予曰羽化矣暇日因阅文稿乃得旧本忻然录以寄之曰当善护持无使复为人持去覆酱瓿耳。

　　石门文字禅卷第二十五
嘉兴大藏经　石门文字禅


　　石门文字禅卷第二十六

　　宋江西筠溪石门寺沙门释德洪觉范着

　　门人觉慈编录

　　毗陵天宁法云堂校

　　题

　　题才上人所藏昭默帖

　　传曰虽无老成尚有典刑然则老成典刑所不逮也予还自海外丛林顿衰心不为之动者恃昭默在耳今又弃我而先惟之不自知涕零也宣和元年八月游法轮见东瓯才公道人出此轴为示知师弟子之间盖如是衲子动成阡陌而才独轸念昭默岂妄与人者乎予既见其笔迹又得与才游弥日兹游也岂虚行哉。

　　题灵源门榜

