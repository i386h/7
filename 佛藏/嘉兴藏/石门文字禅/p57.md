<!-- { "loadSidebar": true } -->
　　湖南报慈寺天下选佛场万指犀颅千楹宝构宜得知见绝伦之士重提佛祖已坠之纲窃闻真戒禅师遍领名山久临清众受敌八面盖文关西之家风贬剥诸方有英邵武之胆气袖丹霞劈佛之手藏黄檗陷虎之机流出自己无穷胸襟来决先师未了公案琉璃瓶含宝月紫罗帐撒真珠大振南宗续千灯于将烬回瞻北阙祝万寿之无疆。

　　请云盖奭老茶榜

　　禅门分江西南岳之五派后世盛云门临济之两家至于流末之余驯成戏论之谤师承大坏法道浸微妄庸假我以偷安名实因兹而愈滥坐令洞上之宗风来振湘中之法席果逢神颖为整颓纲恭惟某人芙蓉嫡孙枯木真子疏通莅众故遇缘则应折节荷法故律身甚严名誉排缙绅齿牙威仪为道俗指目諠哗沙步争传孤锡之重来狼藉封云正赖清风之一扫敢荐苹藻之馔用庆丛林之仪未离旃檀之林一句百味具足行据狻猊之座三玄五位纵横。

　　又药石榜

　　坐致王臣之劝请蔚为缁白之荣观脱烦笼如蝉蜕尘埃遂深隐如豹藏烟雾敢庆常规之苛礼特陈过午之伊蒲恭惟某人满腹精神实头声价不住城隍聚落久藏禅板蒲团要成保社丛林敢负火刀直裰以云作盖故我宗得妙以海为印故按指发光挟路通途则一日两兼名刹回机转位则四年三易道场重重锦缝解合枯木开花片片赤心果见泥牛入海特迂威重普共证明。

　　又疏

　　观名实无当而万法本闲何必不物于物如天地不言而四时自运是谓无功之功所以有言忌犯当头自然临机不留朕迹其妙见于此耳孰能神而明之恭惟某人遍领名蓝久临清众芬芝兰之声誉皎冰雪之行藏衣裓谢聚落之氛谈笑有山林之韵一音普证万指齐瞻海印成章檄祖令于教外宝云作盖施法雨于人间。

　　岳麓为沩山茶榜

　　全提祖令则无法无亲略在世礼则有恩有义故证真必依于俗谛如解空弗离于色尘故造雨花显叙法乳自裂衣冠以参道剃除须发而为僧其长养成就之私乃提撕藻饰之意至于曲折皆出爱忘俯顾其微敢称传法之嗣仰惟至鉴又贞亲教之师伏惟堂头大和尚道契天衣法传智海廓沙界之量故能山收海藏示医王之心亦畜牛溲马渤蝇附骥而气吞千里铃系鸢而声登九霄是之固然人则幸矣躬至针水之地特陈苹藻之羞蝼蚁微诚知慈严之易感丛林苛礼愧恩大以难酬重烦四海之胜流共庆一时之佳集。

　　请圆悟住云居

　　地号云居非石梁隔分凡境世传天上有山神常护法幢须求魁垒之耆年来辖英灵之衲子恭惟某人具竖亚顶门之眼行全提祖令之权舌覆大千入语言之三昧身分刹海为游戏之神通岂暇夺人境于笑中何止分宾主于句内愿垂巧便俯徇时机大震海潮之音用祝后天之算。

　　请璞老住东禅

　　寺近双峰地连七泽观今法席号古丛林师门挺多开已见之户牖学者益众横臆断之干戈纷然江淮遂成阡陌赖有人中师子来为病者医王伏惟某人父事僧龙孙承祖印重建东山法道特弘西祖宗风电驰三要之机雾合六和之众慈云先布增觉苑之光华法雨将倾发道苗之种性。

　　请璞老开堂

　　曹溪宗于天下而黄梅为得法之源达磨祖于神州而东禅盖付衣之地历观先世勃兴皆道大德全俯视今时嗣续多名存实废思得逸群耆宿追还古格丛林果有老成来膺妙选伏惟某人行业无玷声称有闻为佛印祖印之儿孙共东山西山之云月旃檀林岂生杞雕虎穴不容彪玉聚缙绅云屯缁衲伫一音之雷震特扬古佛之风同万国之山呼仰祝后天之算。

　　浴佛二首

　　已届三时之月方议制僧缅惟四海之心皆欣浴佛顾兹堪忍之世复现优昙之花幸瞻贯日之光荣受九龙之雨百神赞叹万众欢呼异世今时祈胜缘之无尽人间天上愿此会之常逢。

　　世尊成道先浴香水天王跪叹首献乳麋仰前哲之遗尘修后来之故事。

　　祈雨

　　秋夏之交丰凶其辨稻粳植而未粒天日融而益烝乞命真乘肃祈景贶惟覆载之父母将呼吸其风云愿兴无碍之慈副此有求之恳。

　　谢雨

　　天道难知妄渎凶丰之请圣慈易感下昭蝼蚁之诚天泽不赀舆情甚庆唯确然在上者实民父母止忍感而遂通故如世蓍龟果从其愿心知其幸词不胜谢。

　　祈晴

　　淹旬积雨方深伤稼之忧归命至人愿遂有秋之乐仰蒙慈惠鉴此悃诚收廓野之层云照丽天之杲日生民饱暖仰瞻天地之仁诏事简稀实赖慈悲之力。

　　抄华严经

　　四天下微尘偈句百河沙光明身云聚而为秘密之藏传之于震旦之土二乘所不能了解众生其安得见闻而枣柏示其悲增以翰墨而为佛事造为大论光赞佛乘方今纸墨之费不及百千而道路之远才登五驿集百安之道种共开喜慧之福田当施积而能散之心成就卓然不朽之事傥蒙垂允幸注芳衔。

　　化藏

　　五天秘轴三藏微言结集本藏于龙宫流传幸出于人世唯双峰之福地蟠万础之宝坊独经藏之弗修如面目之有疾议将重建倚办众檀愿欢喜以听从庶庄严之成就菩提园内共输一雨春回香积台前果见十分月满。

　　抄藏经

　　无漏智所演之妙语实世福田有作心所发之志诚乃人道种耒之则善道已为时雨耨之则胜缘盖其良农致爵禄寿考之有年使子孙庆流之无极视其因果粲如日星傥三世如来为不欺乃一切众生为有赖幸蒙垂允点笔疾书。

　　重修云庵塔

　　蛙朝迁而莫还弗忘其本乌羽成而反哺盖知其恩何含齿戴发之可观曾哺乌田蛙之不若唯云庵之居庑棋布名山而卵塔之已颓陵夷苍野室有朽贯廪有陈红闻之而弗完已喧余论欲就而中辍要亦非人。

　　重修舍利塔

　　佛书曰应灵牙舍利宝塔所在之地即是众生植福之田每观前人之措为莫不皆有深意特建塔于五达之衢旁临万瓦岂非欲为此邦植福之地乎而岁久颓毁鸟巢其顶传曰野鸟入屋主人当去言其居衰寂也今乃巢于阛阓之间岂兴盛之兆耶而邦人见之如越人视秦人之肥瘠恬不以为意甚可羞叹时和岁丰力至施易欲募众檀重增修之非唯佛事庄严之精勤亦为远人入郭之雅观垂天之云起于肤寸千人之帐成就众毛唯兹胜事岂曰不然。

　　天宁修造

　　湖湘巨镇望最重于清潇禅律精蓝名特推于万寿作重兴之意不浅缘改创之功未完欲鸳瓦之一新拟蜂房之尽撒非栋梁无以资乎大壮非丹雘无以丽乎重明则臣僚祝颂之诚协众庶归投之地矧兹胜利须假多仁希趣善者闻风而翕然冀乐施者挥金而不斁。

　　天宁节功德右语

　　宝运储祥惊星枢之夕绕庆云布瑞睹日毂之朝升仰依有感之慈上祝无疆之寿伏愿陛下睿齐舜禹德比尧汤履金轮之福以御天护玉真之道以应世秦和气为太平之曲登斯民于大有之年率土同诚幸遇千龄之嘉会瞻天鼓舞愿同万国之称觞。

　　化三门

　　唯淮山萃僧之海实祖师选佛之场必由大总持门方践普光明殿门屋今遂老矣过者疑将压焉敢罄折干于净檀祈鼎新为之营建飞檐走栋行看掩映于云烟间碧涂金想见照临于岩壑。

　　长沙甃街

　　持地圣师以身负土雪山童子布发掩泥盖世界平则心地平佛土净则身土净岂惟典刑之具在是亦因果之历然窃见长沙之通衢正当聚落之要处街甃久已颓坏车马艰于往来愿兴掩泥负土之勤庶致土净心平之效然闻洪范八政而以殖货为先般若三檀而以资生为首岂非财者人所甚爱施者行所甚难苟能易其所难则当施所甚爱妙庄严路请同放步而登大总持门要当弹指而入。

　　为双林化六斋

　　寺凭幽谷门对双峰日陈一味之禅岁仗千家之供金躯灌沐始兴离垢之方软草精持次结护生之禁主事枉抛油酱寒山举拂以生瞋匿王自恣修营庆喜持盂而启教象骨辊毬之暇火焰上转大法轮虎溪种藕之余橘盘中深谈实相六时嘉会百福具崇幸开乐施之心仰赞文明之化。

　　化冬斋果子

　　古格丛林新开讲席偶届书云之节特干指廪之豪营办胜缘精严法供懒纳北禅之皮角且戢玄机聊续东林之橘盘未忘世礼。

　　化供八首

　　人有洁斋一日则可以祀上帝况终身洁斋者乎施惠于蛇虺尚致衔珠之报况贤于蛇虺者乎石门精舍始以单丁住持盛至于传器极矣乃者胜侣遽集至十九辈殆于远公之社尽皆所谓洁斋者也有能施而供之者乎恐不趐衔珠之报也。

　　首楞严经曰昔有众生施佛七钱转身获转轮王位呜呼博施之利其利溥哉审如佛言则施者取福如执左券以取寓物多得之非受者之喜少与之受者田其所增损也唯不于佛语生清净信而以富贵骄人则是待游说锄钁者事非所宜施于云山高人也。

　　施以求福如种须刈虽不可必未能无意凡贵与贱与夫愚智皆能知之无所用说但幸有缘见闻生喜出其诚心则名净施如其不然诟骂怒恚推挤闭关无所不至设或与之出不得已则施与受皆无福利诚开金石德感天地岂有高明以吝自蔽耶。

　　窃闻人莫不有忠孝之心而士君子独能善用此心故愿祝吾君之寿及营其亲福祉者皆依佛僧真世之福田也湘中为僧之都会南台又其要处耒阳礼义之乡士君子甚众远投之必有欣然而施者也解剑指廪当无愧于古人幸甚幸甚。

　　柔和不诤清净自活以三界为寄寓以一钵为生涯故世尊曰以饮食卧具园林楼观施之者获福无量僧盖为福田所从来旧矣今人欲植福而弃僧如种稻而弃田也。

　　着靴人吃肉赤脚人趁兔理有固然非特古语今日若施一钱他生庄严自具譬如寓物于人而执左券索取线溜达石众毛成毬岂可以小善为无益而不积以多福为难致而不求哉。

　　南台钵饭是生涯近取邵陵檀施家不觉香积路迢远更过四十二恒沙。

　　化油炭二首

　　石霜枯木寒灰都忘世礼药山草衣橡食略露家风南北随缘任运尚求冬暖夏凉今岁郁密堂深犹少炭炉红火有忠道者潜来献诚要令坐对红金实藉十方檀信醉余一掷之戏化为海众冬温它日果证菩提顿超暖忍顶地。

　　当寺依山林有原隰以累年律居皆斫伐荒废以是逐年油炭尚须干人今岁尤不熟麻油价腾涌樵薪已竭而寒凝日增虽欲安坐其可得乎约用三十千便成光明便化温暖。

　　长生疏

　　九峰院名崇福百年供号长生适丁新年特为吉兆果施桑门之惠如除毡上之毛然众毛乃能成毬一夫不可胜敌敢于众力同成大缘。

　　化供三首

　　当寺依湘上濒楚水基于隋朝盛于唐季有道俊禅师者云门之高弟聚徒于其间语句播于丛林号为水西南台皇祐间废为律然古格尚存荐经俭岁住持者弃去山林厄于斤斧屋宇化为草棘至以田丁膺门今年春州郡易以禅者领之于是明白老自鹿苑移居此而衲子追逐而至遂成丛席然惧其有增而无损故分化于四方呜呼损有余而补不足天道固尔然以至易犯至难人情所疑苟非己身所私则鬼神且阴相之况贤者乎。

　　信心一念诸佛皆知办供一夫诸天降福此天下必然之理故至诚确意皈投愿施积而能散之心成就远劫无穷之利。

　　明白庵在何许旧日水西南台粥饭虽未饱足大言要接方来水盈科而必进箭在弦无返回不愁天厨香积但愿施者心开。

