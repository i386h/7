<!-- { "loadSidebar": true } -->
　　君子立邦家之光固难亲炙忠臣在社稷之卫岂易皈依幸逢济济辟王之朝共遇赫赫师尹之贵岂无巨笔用赞元勋故巨壑纵鱼王褒着汉武得贤之颂在坰牡马史克陈僖公有道之诗敢当搢绅先生作者之前愿听狂简小子斐然之语虽牖中窥日未尽光辉然爨下梧桐亦堪听采恭惟某官文章宗伯道德真儒会逢千载一遇之时协赞一日万机之政股肱周室首居尚父之尊左右商王自任阿衡之重一持政柄大振朝纲李逢吉十六子之奸回悉归窜逐崔祐甫八百员之英杰尽入搜扬恢雝泮以兴贤奠几千人经明行修之士设庠序而化邑复数百年乡举里选之科铸铁锡子母以利便公私弛山河茶盐而通行商旅兴水利则俶载南亩得施十千维耦之勤劝农田则平秩西成俱获三百其囷之望恤贫置院凶年无沟洫之忧漏泽开园枯骨免狐狸之啖天宁建寺祈明明天子寿考万年敦宗立官使振振公子本支百世以至乎九鼎铸而百神受职八宝献而万福攸同大晟作而足以动天地感鬼神四辅建而足以利国家兴社稷王道平而百川理黄河于是乎清元气回而万物春灵芝于是乎秀遂致一人有庆四海无虞三阶平而风雨时五谷熟而人民育天垂甘露地产嘉禾山川草木之裕如鸟兽鱼鳖之咸若民跻寿域俗乐春台一方无鼠偷狗窃之惊四境有犬吠鸡鸣之喜远人率化荒服来王万邦共惟帝臣天地莫非王土开关受吏梯航远走于蛮中献地称蕃玙璇几半于天下皆是八柱擎天之力益知四时成岁之功昭昭简在帝心籍籍颂诸人口前房杜而后姚宋何以加诸左稷契而右皋夔不能过也此皆公议岂但私言自从往古来今无不光前绝后虽秃千毫之兔难纪宏规纵捽万楮之皮莫形鲁颂某备员官业托质洪钧望南山之维石岩岩几年注目仰北斗之台星两两每夜劳魂叹无路以扫门徒有心于投刺凤衰已甚敢兴楚接之歌牛喘非时终冀邴吉之问特书悃愊上渎高明造化罏中敢希陶铸燮调手内全藉提携果蒙自卵及翼之恩不忘摩顶至踵之报。

　　代上少师启

　　伏审光膺大号荣二三公凡属生成举同抃蹈窃以大臣谋国元帅行师深惟用兵之难近请以唐为喻裴度之诛元济名盖准西子仪之备吐蕃威宣关内然而军旅屡失岁月荐更或碎韩愈勒铭之碑或置朝恩疾功之沮纷然异议沸于外庭未有纛祭朝陈散犬戎于沙幕捷书夜奏复万贡之山河服功于谈笑之间纪绩于鼎彝之上虽曰天之时数岂非人之力为恭惟药宫先生蕴德方刚受材宏大以山甫补衮之手应高宗协梦之祥惟都惟俞可曰千载之遇知文知武是谓万人之英当巍巍乎有道之朝建岌岌乎无前之业父子俱登三事君臣庆同一时四世五公何足道也一门万石窃且陋之已收玉版之荣行遂金瓯之拜某猥缘望履获预执鞭永怀剪拂之私未效涓埃之报终当为之殒首且将依以扬声身处江湖遐想平津之馆职拘飞挽遥称北海之觞。

　　代东林谢明府启

　　右某启准使符授前件职事已祗受者窃以冠世名山道德所在出尘净社缁白同钦近偶厄于妄庸坐几见其倾覆宜得神颖以整颓纲上以副王臣外护之勤下以副丛林中兴之渐如某者莅众犹晚涉道未深五逢楚国之秋三涉湘山之刹特以宗风之盛误为学者所推偶预总提良出徼幸恭惟某官斯民先觉当世伟人世殿侯藩名独简于睿想入联清禁道每格于君心期必代于天工盖久从于人望某已次治境行瞻履商获闻謦咳之余倍切叙崇德厚谨具启陈谢伏惟台慈照察。

　　代上湖南使者书

　　某闻赵清献公奉使西州以一琴一龟自随坐则抚琴玩龟蜀人莫测寓止成都以书抵中朝故人曰成都全蜀之地沃野千里而多江山登临之乐斋阁事简时有山僧野人投诗而去诸公顾此吾事岂不流哉呜呼山僧野人固无用于世然一造大人君子之庭饰鄙陋之词叙栖迟之迹则遂为公卿美谈恭惟某官文章之卓越风节之高特冠于搢绅虽功名事业之效未收而人主倚眷天下之属望贩夫乳儿莫不知颂咏盛德其遗风余烈初不减清献公而好贤乐善出于至诚则又过之方持使者节来莅三湘以万壑之松声为琴以自养之灵智为龟当其酒酣客散颓然堕帻听江风之度曲观湛然之发光若傲睨万物之表而与造物者游其高韵脱落当十倍西蜀但山僧野人之诗文未至庭下犹以为缺典某顷在丹阳获陪今仪府相公苻宝舍人父子游自南还颇获翰墨切闻公蔡氏卧内客也敢自山中携至持以呈献无所干求惟阁下怜其诚而进之尔。

　　代上宣守书

　　某闻痴蝇附骥气凌千里兔丝依松势登九仞两物至微陋也而其气势特能荣耀于昆虫草木者盖其所遭之时所托之地适幸而已矣某寒乡贱微人不比数赋命数奇临事金注困穷极矣所幸少游上庠识阁下一人耳时阁下蔚然自持如乔松之稚蒿莱养精蓄骏如骐骥之困车轭某因得时交足以缘仆络根以蔓衍也呜呼阁下以冠冕道德鼓吹六经声名横翔捷出搢绅之右富贵昂然耸壑青云之上方掇天子近侍出镇大邦道显著作某尘埃寒乞面目可憎辄敢冒重湖涉大江千里至前引物连类叙平生游从之好欲以骇动视听闻者多窃笑坐睡然区区之心终欲一望履舄者其情有真可哀者耳某既为功名误罪大不孝二亲之丧四弟之柩皆在浅土家贫族陋默计之不一泣诉于门下是毕世不能举矣杜甫寒饿流离至食橡栗严武镇两川甫依之得不死郭元振为太学生家送赀四十万会有缞服者叩门自言五世未葬元振举以与之呜呼严武之忠厚元振之节义盖如此每读其传窃欣慕之恭惟阁下忠厚不弃故旧有严剑南之风度节义喜施有郭代公之奇豪而某无杜甫之才有不质名缞服者之丧某之辞家里巷聚送或疑或信疑者多而信者少此不足怪盖节义未尝有故也愿阁下哀怜之使信者增气而疑者沮气矣。

　　代求济书

　　某闻金以自献致不祥之名雁以不鸣蹈必死之祸者庄生寓意于两物盖所以配士之自献亦又以罪士而不可不言也夫士临死祸而不言世必以为夸若困蹇之辱饥寒之忧已切诸身不翅如卧积薪之上而下焚之犹不以为意钳默不言使庄子不呵之三尺童子且闻以为笑也某幸以诸生得侍师范瞻承颜色熏蒸见闻一年于兹日月不为不久而质疑受训义在径造面禀而已然特饰鄙陋之词为之书遂及私门之猥以上累听览者其情有可哀者耳傥蒙霁严有和则请毕其说于前某读汉传见司马长卿之还成都家四壁立又读唐帖见颜鲁公从李侯乞米呜呼汉唐人物如长卿鲁公者可谓硕大而秀杰者且屋庐不完饘粥不给况下者乎然两人者风流余烈可以想见以某之不肖驽钝声遗沉下盖其智愚之不移贵贱之相远无可企羡然犹有羡于长卿鲁公者羡其当耳长卿固倦游而归所累者文君耳而犹有四壁可夸如某干禄而禄未及亲今亲皆老无以为养弟妹职职及婚嫁二十余口伏腊丛于一身而家无置锥之地鲁公虽曰举家弥月食粥而有禄可仰有畜米者容其乞如某者族寒里陋无强盛可依之亲谁当告者闻古有鲁肃指廪借周瑜则以为痴郭元振推钱四十万与不言姓男子以为狂则有羡于司马鲁公未足为过也某前此赁屋而居今有屋者取以自用一家幼稚将至露地卧起矣恭惟先生识妙如蓍龟纳污如山泽刚而有礼人不得而疏亲明而无私士实乐于求恳昔刘政往役邴原穷鸟入怀原曰安知此怀之可入耶原之言盖喜之也某恃先生之恩竟敢与刘政之谋干犯妄意先生必有原之喜而怜之。

　　塔铭

　　夹山第十五代本禅师塔铭(并序)

　　师讳智本筠高安郭氏子生五岁大饥有贵客过门见其气骨留万钱与其父母欲携去祖母刘适从旁舍归顾见怒曰儿生之夕吾梦天雨华吾家吉兆也宁饥死不以与人推钱还之既长大游报慈寺闻僧说出家因缘愿为门弟子刘氏喜曰此吾志也年十九试经为僧明年受具足戒即往游方时云居舜老夫开先暹道者法席冠于庐山师往来二老之间久之闻法华端禅师者深为法窟气压丛林盖临际九世之孙也而杨歧会公之的嗣也师往谒之遂留十年名声远闻舒州太守李公端臣请说法于龙门辞去之日端领众送之师马逸而先顾端曰当仁不让端笑谓大众曰国清才子贵家富小儿骄其父子法喜游戏多类此未几屏院事乃还庐山时曾丞相由翰林学士出领长沙以礼迎居南岳之法轮学者争宗向之迁居南台自南台迁居道林自道林迁居云盖自云盖迁居石霜凡十三年道大显著劝请皆一时名公卿师既老矣而湖北运使陈公举必欲以夹山致师师亦不辞欣然曳杖而去人登问之答曰系情去留岂道人事湖南湖北真一梦境尔何优劣避就之耶以大观元年上元夕沐浴更衣端坐终于夹山之正寝阅世七十有三僧腊五十有二阇维齿骨数珠不坏葬于乐普庵之西师性真率不事事胆气盖于流辈作为偈语肆笔而成亦一时禅林之秀者余未识师闻清凉洪禅师言其为人甚详后二年门人处晓出开福英禅师所撰行状来乞铭铭曰。

定慧圆明力无所畏显于湘南遂起临济学者如云异人辈出唯会与南绝群超逸号末法中二甘露门唯夹山本寔会的孙七移法席籍其声华迅机雄辩能世其家放怀清真亦足风味睥睨死生盖其一戏白塔林间矫如飞鹤不涉春缘碧岩花落

　　鹿门灯禅师塔铭(并序)

