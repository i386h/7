<!-- { "loadSidebar": true } -->
　　惟灵简易似放闲静似懒以法为林滴水为限夜归村落投枕再鼾灶黔无烟童仆啼饭而兄直视为一笑莞然三十年事事成办我愚且鄙少去故乡岂不怀归路修且长遂成永隔死生相忘念俱事师落发游方如宿逆旅各梦同床闻讣一年乃奠灵几触目凄恸语讫酸鼻嗟乎人生有恩有义荐此钵饭泪堕如洗。

　　祭幻住庵明师弟文

　　子少弃家从我游嬉三十一年如梦顷时于此梦境忧患半之我窜万里白骨重肉子卧一庵亦失双目心知余年再见不复敢料来归先馆子庐即视模索认声惊呼我亦念子形神已枯百不如人谓当寿考心期恻然正尔难保如临崖树先自枯倒不见两月果以讣闻既通世契久同师门临终之语骨须我焚携法兄祖疾驰三日瓦灯昼昏寂然空室相视以恸荐此钵食。

　　祭鹿门灯禅师文

　　维皇宋建炎元年岁次丁未五月庚寅朔二十日特叙复僧某谨以茗果之奠敢昭告于灯公禅师之灵明安宗风续佛寿命几绝而存至师大振芙蓉东去随至磻阳如道吾智而有石霜定惠既化迁住鹿门如青林虔而继新丰虽牧万僧如数三四观其规模宝觉是似重和改元发僧宫寺褦襶之师包羞惜死谄谀之极遂拜黄冠师笑视之泚其面颜苏岭之下宝坊幻出何以致之盖其愿力既孝其师又悌其兄有光丛林不负佛恩凛然风神今成万古薄奠在盘泪落无所。

　　祭五祖自老文

　　古人尚友不短千载苟曰气合何必面对崎岖远来侥幸为会坐未欢禅师不少待如人噬脐不及何悔掩泪莫陈意折心碎十方现前去来无碍师岂真亡觌露妙在。

　　祭郭太尉文

　　公起徒步丝絇人侍遂断国论危言谠议在妒忌中刚而有礼天子敬之爱等昆弟虽无知名民阴受赐如汉子房如唐陆贽人众胜天觉中妒忌公笑径去道固如是一斥不复而又早世奸邪色矜天下陨涕我初闻计中夜而喟公之精神与天终始宜终功名宜身富贵乃殁瘴乡又寓旅邸人之奇祸至此极矣唯德是辅殆虚语耳天定胜人果不容伪妒忌伎穷反自相噬邪正日分晓如泾渭今余十年归骨万里我昔观光混迹都市游公卿间如梁宝志公每延礼忘其势位我亦径造必至卧内兵卫如云不敢呵止爱憎相夺有万赞毁坐尝厚善囚我棘寺几失头颅终御魑魅敢期白发奠于湘水世相新奇习为巧士教训谄谀钩取禄利貌虽光泽行可愧耻闻公之风面熟颡泚吾闻阴德荣亨必至不身尝之当在其子格言不欺果见伟器沐浴道德冠冕仁义定世其家行矣是似则公之生亦何尝死。

　　祭朱承议文

　　吾闻明珠白璧石韬水藏山川草木被其容光临川之民共此盱上如湘老庞道德光华照映两邦吾侪微踪云浮四方眷此不去是亦故乡叹公杖履人群轩昂忠信岂弟易亲难忘忽厌梦境高蹈八荒公有贤子如麟凤凰王室柱石吾法垣墙终大公后公岂真亡想闻此语抵掌脱冠未忘世礼聊荐积香。

　　祭许先之文

　　维公于国尽忠于家尽孝岂特天资亦学之效德富才高川增岳秀荐登清华出缙绅右用舍进退有命有义一斥而终料岂及此圣恩不赀五日而至公独不沾阳城陆贽嗟余蠢鄙于物多迕幸不终穷有公知遇屋归山丘舟逃夜壑寓词一觞心折涕落。

　　祭赵君文

　　惟灵忠信恭敬耀于西州不为无闻年余七十笑傲林丘不为无寿生有令子派佛祖流不为无庆有一于此足以忘忧而况三者兼有之耶兹山弗嗣麋鹿所游十年之间百废具修凡以令子德义之优故也余闻之鸟巢南枝狐死首丘彼亦何知能恩厥由矧轻势急道超然特立者乃肯为之羞乎呜呼计来万里物故越秋等视阎浮譬如一沤公之云亡非去非留薄奠告焉世礼则由虽神魂竟无不知也尚能为之歆不。

　　瑫上人祭母文

　　我生顽钝雀息鸠视不归庸人亦幸而已矧堕三宝高出尘累俨临人天福田于世坐推其因何以至是皆吾母慈念极心碎我昔东游志亦勇锐访道名山酬此恩尔身虽四方心挂漳水岂不怀归料岂及此三月甲寅计来千里弃杖南奔露行草止天降荼毒乃不及己呼天泣血夺我母氏今何能为中扃乱矣昔每归省迎门笑喜堂今阒然瓦灯尘几慈和粹温竟作川逝抚柩长号泪迸如洗杯露罏香区区世礼天地有终此恨无既。

　　祭通判夫人文(代)

　　窃闻汉王霸之室有智识而柔懿然子孝而不学夫虽贤而弗仕又闻唐王圭之母阅房杜而知子及圭身登三事则其母又已即世唯夫人之高风特有异于是二者矣夫有霸之贤而为熙丰之名臣子有圭之材而名冠缙绅寿阅诸孙而视听敏捷孙能酌古而心醉六经盖功名之念如云之必雨富贵之盛如川之方增寔清规之所训祭景慕之遐想懿德必光于史牒计夫人虽死其何憾乎。

　　祭文七首(代)

　　我闻如来世尊将般涅槃自披其胸紫磨黄金卍字之相而告大众曰汝等各各瞻仰令足无生后悔及已掩棺迦叶后至又出双趺以示眷怜呜呼如来世尊正传法嗣覆荫此邦三十余年凡在道俗上与清众下与奴隶若亲若疏若小若大皆受余庇今以入塔攀恋无已精明之温岂弟之容不可复见柔软之音慈诲之语不可复闻宗乘微论差别之义不可复解言念至此意折心摧呜呼禅师葬灵骨于九原想音容于万古雪云方惨兮悲风飘飖松声萧瑟兮哀声连朝陈微诚兮以荐薄奠望慈云兮其不可招呜呼哀哉。

　　我来淮山寒暑九迁倾诚于师遂尔忘年比邻追随合并周旋每一会语莫不欢然法属之故无时造膝师尝顾我笑指坐席曰终当主我此丈室谓师为戏不敢怒嗔今日何日果继后尘血指汗颜不善斧斤而师旁观教之谆谆今既逝矣夫复何云先德遗训何敢不遵法侣现前聊荐溪苹礼虽不腆情无鲜陈因法相逢以法为亲非子则侄绳绳诜诜倾囷倒廪不秘珠珍暖其孤寒赏其贱贫自师退居其德日新诸方奇衲川输云屯大法将颓谓必中兴不见一夕遂以讣闻如方欲渡遂迷要津中夜起喟弃床失声慈和粹温永失依怙香羞在筵泪落无所。

　　东山真子白云的孙迅机妙辩褒然逸群黄河流天太山吐云无有穷极莫知津垠师罢住持其道益尊酣歌自乐昼常掩门世不得见言岂得闻槛撰积香罏焚室熏今既非去昔亦岂存此意昭然即曰全真道大德高名闻诸方禅林耆艾觉苑凤凰三十余年化行此邦我辈晚生幸登觉场闻金石诲熏知见香譬如珠玉山韬水藏而其草木亦被余光今既云逝抚心悼伤呜呼师乎巍巍堂堂遂成千古天岂真亡念昔侍坐恭闻诲言辞亲出家是大因缘本出生死期离盖缠求师之难自古则然如芥子针如鸾胶弦我等何辈萃此法筵如海之大而会百川教诲成就长养抚怜如物发生雨露无偏又霜雪之使其气全恩有四种报效当先百未一施师我弃捐师之道德如月在天誉月之明何以加焉恭陈薄奠俨如在前情断志讫泪落九泉。

　　天姿旷达纯素任真妙年出蜀泛爱亲仁淹通宗教广见精闻我亦何幸早获相亲义为朋友法为弟昆于师父子两为比邻周旋之久三十余年怀我宗伯宗门凤麟不幸早逝殒此伟人谓师英气可续芳尘今又已矣抚泪沾巾呜呼禅师梦幻视身而视生死如夜与晨十方现前孰亡孰存我独何为浪自酸辛无忘世礼薄奠聊陈。

　　祭老黄龙谥号文(代)

　　崇宁四年四月某日住山某敢昭告于南禅师之塔窃闻巢由穑者夷齐饿夫初若无求于一时终必有称于百世观其措虑深远盖亦维持化风故知德泽之在民是乃声名之不舍又况荷担大法提携四生者乎恭惟禅师家于此山名落天下起临济于将仆传少室于无穷厥集大成有光先觉乃者明天子沛流殊恩大昭懿德特旌普觉之号用励后学之徒仰惟觉灵祇此荣福呜呼春葩华于万物而不自以为功日昭明于四方而不知以为德凡所以歌咏和气褒赞高明者皆天下之至情然则禅师于此岂曰不然耶。

　　崇仁知县赦后祭神文

　　唯三代之训夏至日恭祭地祇斯古先哲王之懿德礼也而历世堙没不嗣今天子力举而行之致礼既毕奇祥荐兴欢声和气充塞天地犹以名山大川庙貌所在有功血食于民者未克躬至则以守令使告行吏其敢不肃虔哉谨用某日特具牲酹以奠于祠下神之听之祇此荣福。

　　祈雨文

　　仍岁馑凶民之艰食亦以众矣而菜色喘沫者犹并首以望有秋如痿者之不忘起也春夏之交风雨时若方将奋跃似有生意而比日毒暑益炽四无云阴车鸦夜鸣田龟昼坼馑凶之忧恐在朝夕传曰亨牛而不咸败所成矣又曰行百里者半九十为不克终岂神之赐昌其始而终夺之邪吏以不职上天降罚吏躬任之民其何辜而神亦坐视其病哉谨率丞佐群趋并走致恭于祠下雀息以俟休答神其哀怜之。

　　谢雨文

　　比日以来民以不时霣雨望天焦劳盖饥馑之余情易惊扰如禽伤弦念痛于曲木如稚惊雷失声于破釜是用率丞佐上渎神聪香火未收云气已布连日继夕霖雨沾足呜呼虽父兄之所哀怜其必从何以迨比舞翠浪于山原兆黄云于囷廪岁登讼简民乐吏闲荷神之赐孰大于此式奠昭告岂不休哉。

　　石门文字禅卷第三十(佛历二千九百四十八)&nbsp;年纪次辛酉&nbsp;(阴)&nbsp;历&nbsp;(九)&nbsp;月&nbsp;(初一日)&nbsp;竣工&nbsp;(中华民国十)&nbsp;(阳)&nbsp;(十)&nbsp;(第一号)&nbsp;

　　　　　常州天宁寺刻经处出资刻此全部
　　　　　　　　　　经理清镕谨识
　　　　　　　　　　湖北陶舫溪刊
