<!-- { "loadSidebar": true } -->
　　宣和四年二月辛亥湘西真身禅寺新堂成余同道林真教禅师鹿苑希一禅师往登焉堂临晴湖日光下彻俯见游鱼聚立纵望湘西山云之纤秾草木之深密一览而尽得之真教拊栏哦曰山边水边待月明暂向人间借路行而今却向山边去只有湖水无行路语未卒住持禅师妙德欣然曰吾经行诸方倦矣既老来归将为终焉之计此句是吾心也希一请以待月名其堂而使寂音记之德公得法于智海佛印清公临济十世孙世为泉南人朴茂而历落者也。

　　德效字序

　　皇天无亲常与善人是耶非耶司马子长视德无效疑为善未必有祐之辞也伯夷叔齐死越千载有耿光萧梁武帝亦以饿终而自瑀及遘八叶为相与唐室相终始司马子长见于天未定之时酌其理则天之常与善殆不可诬矣譬如松柏之稚厄于牛羊杂于蒿莱人固易而疑之及其天定则傲雪霜而上青冥也南州之西岳九江之庐阜两者之麓山川之秀气所钟善人隐德之渊薮意功名富贵者辈出而近世特未有著者士论多司马子长之疑安知尽出僧中乎高氏世为右姓诗礼世其家有奇比丘出焉石门权巽中是已吾畏友也以高才卓识振于丛林一时贤士大夫加手足之敬其侄善祐熏烝见闻惠敏出其天姿老杜所谓毫发无遗恨波澜独老成者也巽中使余字之余推为德之理以酌山川之胜盛高氏之遗庆字之曰德效巽中拊手称善人序以授之。

　　无住字序

　　珠之为物体舒光而自照置于盆而未尝定衡斜圆转不留影迹众生妙心如之圆实无住龙女献之达么悟之良有以也君名悟珠圆明妙心之表也当以无住为字作字说云。

　　师璞字序

　　充耳琇莹瑛之佩珥夫佩珂之与琇莹皆玉之成器者也玉之在璞其质弗妙则难以致用然则能琇莹佩珂者必在璞而已矣学者质之不妙其安受道吾所以字僧妙瑛曰师璞。

　　彦舟字序

　　大绎持海于净土为亲闻如水传器鸠摩罗什于真丹为四依如印印泥其荷负大法提携有情之功可书法王之凌烟耶舍尊者阅重翻维摩经叹曰什公真苦海法船也不然何形容不传之妙乃尔昭著耶当时从之以游者称四圣与之上下议论校微争妙声振后世觉天之日月苦海之云雷摩肩并首趋而出可谓盛矣殆从中世陵夷贤圣窜伏迄今咸无焉可谓衰矣于佛法衰残之秋有一比丘粹然而出以法什自名其志可以支已坠之玄纲续将灭之慧焰吾未究其才观其志亦可以击节矣耶舍以什为法船余字法什为彦舟坐客肯首以为然于是乎书耳。

　　无染字序

　　起信论曰智净相者谓依法力熏习如实修行满足方便故破和合识相灭相续心相显现法身智淳净故又曰法出离镜谓不空法出烦恼碍智碍离和合相淳净明故夫破和合识灭相续心则曰淳净智出烦恼碍智碍离和合相则曰淳净明首楞严曰净极光通达寂照含虚空皆太淳故净而明矣故太淳宜字无染。

　　易季真字序

　　季真少俨三十岁俨入新年五十三疑我满怀揣佛法解腰抖擞破裙衫大赡终老同香火小朗平生共石岩深炷罏香待清旦偶闻残雪落高杉宣和五年问觉慈几何年齿对曰二十三时湘山雪晴五更清可掬而啜也觉慈本字敬修取以慈修身吾以谓慈皆不若真因易为季真老俨书。

　　颖孺字序

　　草木之英楩楠兰蕙也鳞羽之英凤鸟麒麟也然则人类亦有英乎公卿士大夫也而僧之英则异是以心空为登第以果位为阶品颓然无求者出世间之相也横肩勃窣者大福田衣也弥天之俱载者永之孤步世莫能贵贱盖所谓颖然而出者也五羊僧名惠英年二十余能折节读书工作诗而未有字余以颖孺字之。

　　妙宗字序

　　顷游钟山定林读王文公壁间所书信心铭作横风斜云势知为宗门之光叹爱久之山中故老谓余言文公绝嗜此文与衲子语必诵之曰归根得旨随照失宗诸法要妙八言足矣有而弗知则失宗知而弗信其迷旨余偶客石霜与客夜语及之余曰文公闻弦赏音妙合雅曲如此乃知法以不生故一如以虚明故自照唯以自照故如如知白矣如珠之光还自照珠非妙心宗不能尔也坐有嘉禾上人忻然笑曰如照我名也而适舍其义岂偶然也哉余曰尝有字乎曰未也请妙宗字其名妙宗佳妙年东吴丛林号饱参者一杖翛然如无心云殊可人也录其序以遗之。

　　无诤字序

　　圣如孔子老聃其言不过曰后其身而身先三人行必有我师焉偕三人必欲求师之交四海必欲后其身是其致德之隆知道之奥岂止于不与物诤而已耶曰始于不与物诤故终于天下不与己诤能与夫自尧舜以来未有不知之者何特二君子为然虽吾教亦然契经曰我得无诤三昧人中最为第一祖曰忘机则佛道隆夫与物诤者能忘机乎隆之字于文从降从生王文公曰降者隆之道是降屈自下者所以致隆也彦隆宜字无诤无诤生于极南志学之年则其艺已秀出流辈校于有司如探怀而取之今未壮岁又能访道四方期有所竖立以端正颓纲其才敏惠如泉之稚蒙如云之肤寸有雨天下达于四海之理固吾子字之而已尚恐其以气自多故为字说因以告之独不知是其意否乎。

　　寂音自序

　　寂音自叙本江西筠州新昌喻氏之子年十四父母并月而殁乃依三峰靘禅师为童子十九试经于东京天王寺得度冒惠洪名依宣秘大师深公讲成唯识论有声讲肆服勤四年辞之南归依真净禅师于庐山归宗及真净迁洪州石门又随以至前后七年年二十九乃游东吴明年游衡岳又三年而真净终于庵自湘中归拜塔将终藏于黄龙而显谟朱彦世英请住临川北禅二年退而游金陵久之运使学士吴开正重请住清凉入寺为狂僧诬以为伪度牒且旁连前狂僧法和等议讪事入制狱一年坐冒惠洪名著缝掖入京师大丞相张商英特奏再得度节使郭天信奏师名坐交张郭厚善以政和元年十月二十六日配海外以二年二月二十五日到琼州五月七日到崖州三年五月二十五日蒙恩释放十一月十七日北渡海以明年四月到筠馆于荷塘寺十月又证狱并门五年夏于新昌之度门往来九峰洞山者四年将自西安入湘上依法眷以老馆云岩又为狂道士诬以为张怀素党人官吏皆知其误认张丞相为怀素然事须根治坐南昌狱百余日会两赦得释遂归湘上南台以宣和四年夏释此论明年三月四日毕停笔坐念涉世多艰百念灰冷时年五十三矣追绎达摩四种行作四偈无求行曰形恃美好今已毁坏置之世路自觉塞碍始缘饥寒致万憎爱欲坏身衰入此三昧随缘行曰此生梦幻缘业所转随其所遭敢择贵贱眠食既足余复何羡缘尽则行无可顾恋报冤行曰僧婴王难情观可丑夙业纯熟所以甘受受尽还无何丑之有转重还轻佛恩弥厚称法行曰本无贪瞋我持戒忍食不过中手不操楯风必顿息而浪渐尽离微细念方名见性既说是偈并载于此时省观焉呜呼孙思邈着大风恶疾论曰神仙传有数十人皆因恶疾而得仙道何者割弃尘累怀颖阳之风所以因祸而取福也寂音之祸奇祸也因祸以得尽窥佛祖之意不能文以达意以寿后世则思邈之论可信也。

　　记语

　　记西湖夜语

　　余旧阅洞上语句知悟本禅师一宗盖神明石头之道者也石头为物之旨见于参同契而法眼所笺盛传世间读其词与余昔所闻多异同因跋于后以自志而吾友睿廓然见之谓余曰公以法眼之玄悟尚未为知石头之论骇人视听业已出其语曷不亟谈其故而微出疑论于其后何也余曰古之圣人有所示其言未尝不略也非痛爱其法也以谓不略则学者不思不思而得者闻异论则惑非居之安之意余非敢上配作者然立言之体要自不得不尔虽前设未能别白其意者当试广之夫正传至六世而大振天下谓之宗门宗门所趣谓之玄旨学此道者谓之玄学当时之人根性猛利臻其妙者不可胜数虽石头大恐后世不能完闻其说故见于语言此参同契之所由作也所谓宗旨者以三句标准之乃体中玄意中玄句中玄自灵源明皎洁句意相缀延至于然于一一法依根密分布处乃体中玄出又自本末须归宗开达错综至乘言须会宗勿自立规矩处乃句中玄也如宗门所论以明暗相对如步之前后以理事如函盖箭锋之相应则非无功至玄之旨故反破曰万物自有功物之有功则可名求之乎故终其言曰乘言须会宗以此也言有上中句有清浊暗则合其言明则亦不违其句此其所以门门之境华参错回互而寂然依位而住也自是而论盖石头以三玄旨趣示于此所明法眼所谈但体中玄而已故追逐其句辞而即解之而不复顾首尾立言之意也昔荐福古禅师论三玄旨趣号为明眼亦曰体中玄甚合法眼宗枝以其言印余之心合者甚多但不欲亟言之也今廓然之言为骇人视听且使亟言之其知我爱我之深亦以之惟今不复详论之则闻者安得不以余为夸也古之人其身可以折辱困穷之而不能屈其言者以有理也余之所谈者求理之所在初不谓有法眼也法眼而之理之所在非余之所能也人之观听虽骇亦非世所恤也廓然笑曰安得起法眼与子辩吾不能晓子矣余归述其语以连前说以示同学云。

　　记徐韩语

　　徐师川曰达磨西来自五天无别职事欲传法度生耳既不契梁高祖即北游魏面壁坐者九年得可祖而后去初不闻张大其声名聚千百闲汉为部曲见王臣高尻而揖循廊而趋不敢仰视夫荷担如来秘密大法得如达磨乃可称嗣祖沙门也韩子苍曰真宗皇帝尝欲废太平兴国寺为仓诏下之日有僧唐突以谓不可废真宗使中使谕旨曰不听废寺即斩仍以剑示之祝曰僧见剑怖惧即斩不然即赦之中使如所诫僧笑引颈曰为佛法死寔甘甜之有如是僧乃可称衲子也徐韩二公今缙绅之望皆留神内典而见识议论如此听之令人如雪中见西河诸峰不胜爽气。

　　季子梦训

　　湘山逸人毛文仲盖东坡苏公江湖游旧也公殁余十年而文仲之子学成更其名曰在庭已而梦公授以字曰季子季子喜忘寝饭客疑以问余余曰孔子梦周公因慕周公晚而叹曰吾衰也久矣吾不复梦见周公则平日所常梦也明矣季子慕公而梦见之固其所也又何疑焉然孔子削迹伐树不以为衰而以不梦周公为衰季子僮依纨裤谷量牛马不以为悦而以梦东坡为悦夫圣贤之受材相远如天渊而其好善之同弗间毫发也客曰以季子字在庭谓何余曰世莫知其说余独知之公于西汉尤爱贾生苏子卿非直爱其文如盎盎之春藻饰万物与其屹若砥柱荡磨惊涛也爱其知为臣之大体而已生为怀王傅王堕马死生哭泣至死宁独不知哭泣不能生王于死中耶其心以谓职傅而王终非其道也子卿使虏不肯辱命虽餐毡寝熅牧羊海上起止仗汉节李陵讽使降则请效死于前子卿宁独恶其生耶其心以谓职称奉使敢爱死哉东坡意若曰至士立朝之节而远有不同然其学同出于吴季子而不可诬也季子挂剑徐公之墓不以死生背其心则稽之操履何尝以用舍背其心今死向千载其蹇蹇凛凛之姿未尝不在汉庭也公以季子字之如易之垂象意于不言之中使学者自求之耳客噫嘻曰使东坡复生不能自解免矣遂去。

　　答郭公问传灯义

