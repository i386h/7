<!-- { "loadSidebar": true } -->
　　老子曰为学日益为道日损者理之序也博观而约取厚积而薄施多识前言往行者日益之学也如春夏之水方增川浩然不可测其际思之又思之以至于无思如[囟-乂+((鬯-匕)-凵)]之在顶盖造形之极不可以数量情识得孔子晚乃悟曰天下何思何虑如秋冬之水缩廓然见其涯涘呜呼丛林法道之坏无如今日之甚非特学者之罪寔为师者之罪也学者方蒙然无知而反诫之曰安用多知但饱食默坐虽若甚要然亦去愚俗何远予所录僧宝传先叙其悟道之缘又书其死生之际欲学者法前辈为道之精而惠英大师年二十余生海上独挺然有志不肯碌碌而哑羊者固已憎之如十世仇矣手写此书携以过予予佳其勤扶此心以自此趋无上佛果如顺风扬尘耳宣和四年十一月题。

　　题所录诗

　　海南道人惠英字颖孺生十有二日而失母年七龄而为沙门二十岁从予游予所作语言遍丛林未尝收录而英编两巨帙为示既有愧于九祖欲焚去之又念英之好学为一笑而置之然流俗寡闻见少年嗜笔砚者不背数必腹非之以谓禅者不当以翰墨为急宁知龙胜诗流震旦好学者首论其动以亿万篇多为言哉英勉之老子言为学日益为道日损使其未尝学也何所损哉如川之增者学也水落石出者损也然未易与粥饭僧论此也。

　　题佛鉴蓄文字禅

　　余幼孤知读书为乐而不得其要落笔尝如人掣其肘又如喑者之欲语而意窒舌大而浓笑者数数然年十六七从洞山云庵学出世法忽自信而不疑诵生书七千下笔千言跬步可待也呜呼学道之益人未论其死生之际益其文字语言如此益可自信也今三十八年矣而见云庵平时亲爱之人佛鉴大师净因于湘中颓然相向俱老矣而故意特未老又出余少时诗句读之想见山林之旧游处诵白公诗曰手把杨枝临水坐闲思往事似前身。

　　题弼上人所蓄诗

　　往时丛林老衲多以讲宗为心呵衲子从事笔砚予游方时省息众中多习气抉磨不去时时作未忘情之语随作随弃如人高笑幸其不闻过庐山见弼上人出一巨轴读之茫然不可讳为多言之戒昔殷浩喜作诗不甚工当出示桓温温戏曰子勿犯吾傥见犯即出予诗示人弼上人不见恶愿勿传乃幸。

　　题言上人所蓄诗

　　予幻梦人间游戏笔砚登高临远时时为未忘情之语旋踵羞悔汗下又自觉曰譬如候虫时鸟自鸣自已谁复收录宝山言上人乃编而为帙读之大惊不复料理其讹正可为多言之戒然佳言之好学虽鄙语如予者亦收之世有加予数十等之人其语言文字之妙能录藏以增益其智识又可知矣夫水发岷山其滥觞至楚国则万物至满则合之者众也善学者其能外此乎言公其勉之。

　　题自诗寄幻住庵

　　渊明作训子诗可以想见其恺弟而杜子美乃曰有子贤与愚何其挂怀抱作闲情赋足以见其真而昭明太子曰白璧微瑕正在此耳痴人面前不可说梦岂子美昭明亦真痴耶予自居海上及南归寄意于一戏故语不复料理其当否今录数首以寄幻住庵主杜子美梁昭明犹未脱痴病幻住其能不痴耶。

　　题自诗

　　予始非有意于工诗文夙习洗濯不去临高望远未能忘情时时戏为语言随作随毁不知好事者皆能录之南州琦上人处见巨编读之面热汗下然佳琦之好学虽语言之陋如仆者亦不肯遗况工于诗者乎因出示辄题其末。

　　题权巽中诗

　　世称唐文物特盛虽山林之士辄能以诗自鸣以余观之如双井茶品格虽妙然终令人咽酸冷耳巽中下笔豪特之气凌跨前辈有坡谷之渊源予见之未视名字辄能辩大率句法如徐季海之字字外出骨骨中藏棱读者当置轴紬绎想见瘦行清坐时也使巽中闻此语当以予为知言。

　　题自诗与隆上人

　　余少狂为绮美不忘情之语年大来辄自鄙笑因不复作自长沙来归舍龙安山中无可作做学坐睡法饱饭靠椅口角流涎自喜以谓得其妙旁舍有道人隆公雅好予昔所病者时时过予终日而未尝倦问予昔所作尚能寻绎乎予引纸为录此数篇以遗之而戏之曰昔达观禅师居京师士大夫相从者皆以能诗答话多之观笑曰解答诸方话能言五字诗二般俱好艺只是见钱迟隆公曰果尔吾不复耳坐客皆笑之隆字默翁湘中清胜者也。

　　题珠上人所蓄诗卷

　　予于文字未尝有意遇事而作多适然耳譬如枯株无故蒸出菌芝儿稚喜争攫取之而枯株无所损益宝峰珠上人湛堂公之高弟其为人精敏能办事于佛事欲营之盖不知艰险为何等物在丛林中为众推盖其气不受控勒日涉园夫李商老每于人物特慎许可而赠珠以诗曰歕玉渥洼种者佳湛堂之有子也。

　　题华光鉴湖图

　　予建中靖国游西湖航西兴游浙东以病不果甚以为恨读东坡诗见山川之精神如儿稚对蜜知其甜今观鉴湖图如华光戏以蜜置舌书间耳涌师俄收之而去儿稚虽痴然亦知蜜不可如饭尝食之也。

　　题墨梅山水图

　　华光老人眼中阁烟雨胸次有丘壑故戏笔和墨即江湖云石之趣便足春色不可收畜也而此老人藏于耐寒冻枝头一时高韵哗于士林而其所畜又其尤精选也以病举以付其子涌涌如获夜光照乘千里以书夸于予不有是父安得此子哉欧阳率更见索靖碑因留不去竟寝其下三昔文字画刻是中安得美味而嗜好有如此者予初大怪之及视涌之好尚率更要不足怪也。

　　题墨梅

　　华光作此梅如西湖篱落间烟重雨昏时见便觉赵昌写生不足道也。

　　题兰

　　无人自芳之态此老何从见之岂胸次有此风叶萧散乎。

　　题公翼蓄华光所画湘山树石

　　予习湘山者也日与树石为伍华光画树石而不画我何哉公翼仕宦三十年而贫在我上簏中唯墨梅树石数轴其人品可以想见。

　　题橘洲图

　　公翼爱橘洲而使华光图之予家于湘西开门则渔汀断岸不呼而登几案间盖湘西皆吾画笥书此以夸公翼云。

　　题平沙远水图五首

　　公翼诗云萧然野趣忽在手仿佛江南烟雨村此殆笔端能生烟云非胸次有江山何能作此语。

　　又题公翼所畜

　　欧公尝语客曰坐而隐者不知岩石云泉之妙王公贵人图江山卧而披之盖荆山之人以玉抵鹊而秦乃割其十五城以求璧岂世以希见为贵初无定情耶予生长山林而目不自观公翼贤士大夫也其希见而尽畜之宜矣。

　　又宣上人所蓄

　　华光滴露写寒枝幻出平远士大夫厌饫富贵之余见之收蓄可也道林清富宣师开轩潇湘江山不呼而登几案闲步林麓嗅梅寻柳尝应接不暇乃袖而宝秘之也好事无乃太多乎哉。

　　又惠子所蓄

　　好在华光真子过于云屋之间春色都随谈笑袖中仍有湖山宣和元年十二月初五日惠子出其师所作湖山平远曰此盖老人得意时笔也予平生无所嗜山水少年游戏钱塘眷湖山之胜欲老焉以诗写之不能肖逮今衰暮虽与华光善得其戏笔必为人持去惠子呵予不能善秘之予曰凡四海九州山川烟云皆吾画笥也奈何为儿戏畜纸墨间乎惠子笑曰公戃恍大言盖其天性然为题此纸于是书六言付之。

　　又称上人所作

　　宣和元年十二月初吉日里道人称公绝湘来过予时江寒欲雪小室諠哗良久出画一轴盖橘州断岸平远之图华光墨梅别馆之儿稚也称妙思如此力之不已当不减华光口占曰袖里两枝烟雨门前一片潇湘。

　　题华光梅

　　华光绍圣初试手作梅便如迦陵鸟方雏声已压众鸟东坡见之如黄梅视无姓儿便肯之无姓儿今将以衣钵授岭南撩予惜黄梅破头老人不及见也圆禅者当还举似乃翁问甘露灭法喻齐否政和五年十一月十二日夜石门精舍题。

　　题石龟观壁

　　余家筠溪之上去城余百里儿时闻城中塔成欲往观焉因先君行坐余于力谢三肩上至石龟观谢三者绐余曰当先拜石龟乃能见塔不然终不可见余曰傥尔汝何不拜曰我已尝拜之汝既童子又后至法当拜于是再拜入城幸见塔而心喜谢三肯余先也后三十年过焉视石乌龟良无恙摩挲以追绎前事为大笑吾亡友胡汝霖民望生抚之金溪七八岁时随兄入城忽不知所在使人寻已在宝应寺前看泥力士矣余每以戏之而忘余亦有此患乃以炭书其壁曰须知泥力士不减石乌龟忠子民望里人也书以示之。

　　题庐山

　　余十五六时游北山谒准禅师残僧三四辈草屋数椽殆不堪其愁准老而喜饮时酹一樽则击罄礼观音空阶夜雨弥月不止后二十五年余还自海外过此而山川增胜楼阁如幻出大钟横撞净侣戢戢而真隐方开石门法道于此余乃服其老且衰矣重九前三日秋阴皆当时清绝之象而有今日适悦之情遂书此。

　　题天池石间

　　成绩茂功与德洪觉范道人自虎溪屏人乘入资圣庵少焉历石门涧锦绣谷穷高陟险遂至天池致敬普见如来获紫金光明之瑞越翌日斋罢作礼而退闻佛手岩宝林峰之胜一一登览其上望掷笔峰下瞰圣寺经岩神刻玉削不知几千仞而江流吞天山接平野云烟开合一目千里兹实匡庐第一境隐然为天下奇观也薄晚投宿化城回望杖屦所经萝迳鸟道杳然在层崖绝壁之上殆非人间之游也此身傥未变灭要当结庐以终。

　　题浮泥壁

　　空印禅师以宣和二年十二月偕余谒从禅师于芙蓉峰累石于玉渊之上以为塔酌泉赋诗暮夜矣遂宿焉次日从公追余二人杖屦下危峰自关山谷中并涧行十余里两山争倚天烟霏层叠自献部曲断续行九地底水声谼硐如千乘车挽而起仰望晴虚如展匹练既出谷沃野夷旷遂饭于木阴空山暴寒雪意浓甚跣而渡涧者十八九入石门已夕山中之人炬而来迎及寺已二鼓矣秉烛夜话如梦寐中住山宣公云常有虎来月黑逾垣而去空印使余记之遂书。

　　题清修院壁

　　昔余庵于湘西与希一为邻相欢如价密宣和四年冬居一迁于兹山然每会面夜语达旦七年秋余将归老玉峰之下来谒别为留两昔言意俱尽而情则有余桑下三宿前圣丁宁者正箴余今日之病晓阴阁雨千掌在有无中出山有不胜言者中秋后二日题。

　　题白鹿寺壁

　　希先昔游公卿间与邹至完曾公衮蔡子因吴子野厚居自江左还南岳庵方广十年丛林高之湘南使者劝请开法此山希先持一钵欣然而来既至屋老过者疑将压焉残僧才十许辈大率如逃亡人家未五白殿阁宇室间见层出如化城如梵释龙天之宫从空而堕人间此邦之檀信往来之士大夫太息以为勤不知希先盖游戏也余自长沙来馆余四昔时故人传彦济试手作邑搀奸推滑民惊以神当暇日携僚佐时时舟而至其登高临远烹茶赋诗则兹山之风月未至干没也。

　　题观音院壁

