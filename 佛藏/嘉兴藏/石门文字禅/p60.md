<!-- { "loadSidebar": true } -->
　　西蜀世多名僧而魁奇秀杰者尤见于近代有如宝梵大师昭符者弘经解义足以增光佛日太史黄公称之曰知文知武染衣将相者也嗣承其学有如圆明大师敏行者家声辩才足以舟航苦海内翰苏公称之曰能读内外教博通其义以如幻之三昧为一方首者也两公今朝第一等人意所与夺天下从之而宝梵圆明特被赏识两川讲徒增气四海缙绅想见风裁也鹿门禅师盖尝以父事圆明以大父事宝梵观其规模弘大教观淹博熏烝见闻有自来矣师讳法灯字传照成都华阳王氏子也自幼时则能论气节工翰墨逸群不受世缘控勒年二十三剃落于承天院受具足戒即当首楞严讲耆年皆卑下之时黄太史公谪黔南与圆明游相好每对榻横尘师必侍立看其谈笑公抚师背谓圆明曰骨相君家汗血驹也他日佩毗卢印据选佛场者必此子也常夜语及南方宗师公曰今黄龙有心泐潭有文西湖有本皆亚圣大人曹溪法道所在或欲见之不宜后于是圆明弃讲出蜀师侍其行至恭州而殁师扶护归葬成都辞塔而去下荆江历淮山北抵汉沔遍谒诸老所至少留机语不契振策即行登大洪谒道楷禅师楷问如何是空劫自己对曰灵然一句超群象迥脱三乘不假修不落有无更道取一句曰待某甲无舌即与和尚道楷骇之师乃伏膺戾止承颜接辞商略古今应机妙密当仁不让师资相欢不减沩山之与寂子赵州之与文远也太观之初楷公应诏而西三年坐不受师名敕牒缝掖其衣谪缁州师趼足随之缁之道俗高其义太守大中大夫李公扩虚太平兴国禅院以居之于是洞上宗风盛于京东政和元年楷公得释则东遁海濒千余里太湖中而止草衣涧饮若将终焉岂非厌名迹之为累也欤师犹往从之楷以手揶揄曰云岩路绝责在汝躬行矣师识其意再拜而还七年解院事西归京师名闻天子俄诏住襄阳鹿门政和禅寺师谢恩罢退饭丞相第堂吏抱牍至白曰江州东林寺当改为观从道士所请师避席曰庐山冠世绝境东林又其胜处世为僧居如春湖白鸥自然相宜今黄冠其中绝境其厄会乎丞相大以为然东林之获存师之力也既至汉上郡将讽诸山办金帛诣京师作千道斋师笑曰童牙事佛有死无二苟非风狂失心辄以十方檀施之物千里媚道士耶郡将愧其言而止然天下丛林闻而壮之鹿门濒汉江断岸千尺寺尝艰于水师坐岩石下念曰吾欲丛林此地为皇朝植福而泉不能赡众山灵其亦知之乎师以杖擿草根俄众泉觱发一众大惊山中之人目之曰灯公泉师初依夹山龄禅师龄道孤化而无嗣之者僧惟显得其旨隐于南岳师以书抵长沙使者迎出以居龙安禅寺闻者伏其公贵其行初惠定禅师自觉革律为禅开创未半而逝蚁藏蜂聚故窠遗垤十犹七师为一新之长庑广厦万楚蟠崖冬温夏清崇堂杰阁十楹照壑吞风而吐月椎拂之下五千指十年之间宗风大振人徒见其婆娑勃窣若游戏然不知其中至刚峭激也笃信所学虽威武贵势不敢干以非义性喜施不计有无倾囷倒廪以走人之急靖康二年春金人复入寇两宫围闭惊悸不言谢遣学徒杜门面壁而已门弟子明显白曰朝廷军旅之事何预林下人而师独忧念之深乎师熟视徐曰河润九里渐洳者三百步木仆千仞蹂践者一寸草岂有中原失守而林下之人得宁逸耶五月十三日中夜安坐戒门弟子皆宗门大事不及其私泊然而逝检其所蓄道具之外书画数轴而已阅世五十有三坐三十夏度门弟子明显等七十余人受心法蒙记莂潜通密证匿迹韬光者甚众二十二日全身塔于山口别墅惠定塔之东明显状其平生来乞铭铭曰。

空劫日用易知难分汝欲分之如声与闻何尝有间月遍溪谷何尝有断风偃松竹于一毫端捏聚古今粲然明了而不可寻无功之功无位之位为物作则无容触讳唯此正传洞上所宗当有神颖振其颓风堂堂灯公龙象回顾负戴之重徐行安步汉南盘本两坐道场枵然一室名闻诸方孝于事师忠于事佛俯仰无愧虽化不没闻名在世决不可除则于心外法有遗余竟欲除之出以示我笑而不言如冰在火苏岭万仞荡摩云烟曰塔其下望之岿然缅怀高风丛林殒涕我作铭诗以范来世

　　蕲州资福院逢禅师碑铭(并序)

　　自达磨入中国授二祖心要而以衣为信故六世为之单传至曹溪藏其衣故诸方得者辈出其魁垒绝类硕大光明有若衡山观音庐陵清原者特为学者之所宗仰天下号二甘露门令逢禅师者清原九世之嫡孙黄龙机公之高弟也此先盖福州闽县人生于陈氏自其少时英特开爽不爱处俗耆年敬爱之唐乾元初落发于隐真寺明年受具足戒即策杖游方闻黄龙参出岩头门风孤峻自荆楚舟汉江抵鄂渚而机公杜门却扫栈绝世路学者皆望崖而退师独扣其户俄闻疾呼曰击门者为谁答曰令逢曰未来此间亦不失答曰若失争辞与么来曰来底事作么生答曰昨日亲自渡江黄龙于是开扉笑而器许之师从容游咏日闻智证虽不事接纳而户外之屦常满痛自韬晦而人间之誉益着以顺义癸未之秋辞黄龙北游戾止祁阳月峰之下创为茅茨一饭奉身跏趺终日学者追随而至川输云委前刺史奇章公拜谒受法要而请升座道俗欢呼谓一佛出世遂成丛林号南禅男子张宏甫施宅为寺庄严之妙疑绛阙清都从空而堕也岁在戊子夏净发更衣而坐谓门弟子曰吾委息后衣麻馔客号踊哭泣皆不可为苟违吾言则非吾法侣于是以书遍辞檀信六月八日示微疾泊然而化阅世五十有一坐三十四夏塔于郡城之北太和中忽见梦于父老曰吾欲出塔大作佛事于是启塔而颜貌如生万众作礼龛而供事之自是则能指挥造化纵夺祸福使雨旸时若百谷茂遂民建寺其旁世以父子传器夜灯午梵自唐迨今不替政和之间禅林易之更两代荒残如逃亡人家宣和太守林公以嘉祐寺弥勒院僧择文主之从檀之请也文疏通解事材智有余道行信于邦人初至之夕适大雨九徙其床一年而施者填门冠盖无虚日二年而修庑密室绿疏青锁三年而崇殿杰阁间见层出游僧过客摩肩仍袂已至者忘去方来者如归余尝与林敏功子仁过焉仁曰寺以律名而禅规不减诸方廪无余粟食堂日集千指非有以大过人何以臻此余曰昔临济北归仰山叹曰此人它日道行吴越但遇风则止沩山问有续之者乎对曰将此深心奉尘刹是则名为报佛恩故世称念法华为仰山后身庸讵知文非逢公邪子仁曰彼以荷担大法此方从事有为仰山逢公若是班乎余曰昔普净禅师不务说法庵于王城之东日浴万众曰时机浅昧难提正令姑使善法流行足矣又安知逢公之意不出于此乎明年冬遣其徒来乞文又系之以辞曰。

我怀岩头僧中之龙本无寔法但识纲宗干笑德山怒呵雪峰如师子吼香象失踪又如麒麟不可系霸罗山控勒明招追随逢则晚出天骨权奇振鬣长鸣万马不嘶清侯之上驻我巾瓶笑示死生洞开户庭意行出入不施锁扃至今城北白塔亭亭宝铃和鸣上千层霄下有全身百神来朝劫火洞然大千焚烧而此坚固无有动摇咨尔邦民当加敬虔盖此大士是汝福田如黄琳公如和褒禅刻此铭诗以寿山川

　　三角劼禅师寿塔铭(并序)

　　禅师道劼生谢氏邵武人也得法于洪州石门干禅师初住临川之景德寺后住长沙之角山道望着三湘学者至如归十余年遂为终焉之所门弟子为建寿塔于白云冲之阳甘露灭某宣和五年十月初二日过焉劼导余至塔所乃为铭之铭曰。

东林法道盛于石门在元祐间归者如云后三十年三角有闻石门嫡子东林诸孙道如平地世不举步陟危值谷自为险阻有来求者弗答弗顾但以此心一酬佛祖白云之冲卵塔已成如鱼千里时绕之行千岩月色万壑松声欣然而笑谁为死生

　　岳麓海禅师塔铭(并序)(代)

　　师名智海姓万氏吉州太和人也幼静专无适俗韵去事普觉道人楚金为弟子年二十一剃发受具辞金游方金出邓峰永公门父子道价逼亚东林总玉涧祐故师依玉涧东林最久然无所契悟晚抵仰山陆沉于众佛印元公独异之师方锐于学喜翰墨元呵曰子本行道反从事语言笔画语言笔画借工于道何益矧未工乎师于是弃去经行湘南诸山依止大沩十年真如门风号称壁立学者皆望崖而退师独受印可辈流下之真如赴诏住上都相国寺师雅志不欲西首众衲于衡阳花药山分座说法元符己卯开法于城东之东明崇宁乙酉迁居于湘西之岳麓劝请皆一时名公卿明年正月八日麓火一夕而烬道俗惊嗟以死吊师笑曰梦幻成坏盖皆戏剧然吾恃愿力宫室未终废也于是就林缚屋单丁而住杂苍头厮养运瓦砾收烬余之材造床榻板隔凡丛林器用所宜有者皆备曰栋宇即成器用未具是吾忧故先办之闻者窃笑而去师自若也未几月富者以金帛施贫者以力施匠者以巧施十年之间厦屋崇成盘崖万础飞楹层阁涂金间碧如化成梵释龙天之宫人徒见其经营之功日新而不知其出于闲暇谈笑宣和己亥七月九日以平生道具付侍者使集众估唱黎明漱盥罢坐丈室闻粥鼓命门弟子因叙出世本末祝以行道勿懈说偈为别有智暹者进曰师独不能少留乎师以手摇去复周眴左右良久右胁而逝阅世六十有二坐四十有二夏又七日阇维收骨石塔于西崦舜塘之阴余官长沙始款师虽其道眼无分别相而州里情亲若出自然故知其为人惠敏有智略恤孤老赴急难常器人于羁贱中屡折不困其尊礼贤者乐于人为善则其天性尝叩其论于宗门号饱参于教观甚博而知要不见十日而以计闻呜呼余闻论事易成事难舍生易处死难师皆返是岂无德而然耶南牧齐公状其平生乞铭于余因为之铭曰。

临济纲宗遇风则止昭忧其谶得念而喜湘南有圆汾阳之嗣遂兴其宗克肖前懿衲子方来归之如云南真两俊绝尘逸群海公于真盖其的孙独敢袒肩荷担宗门天资慈祥一目贵贱幻出宝坊实依净愿冤亲赞毁初莫能辨及其将化则有明验人死之难如登焚轮师独易之如臂屈伸塔曰无缝岂有新陈我作铭诗昭示学人

　　石塔铭(并序)

　　沩山空印禅师轼公与余登芙蓉谒长老从公于潮音堂同游东涧道人师粲法钦文显预焉空印使同游者以石絫塔于涧之曲从笑曰连日群鹊翔鸣岂此胜缘之祥耶空印请甘露灭某铭曰。

万峰之颠乃有流泉迸两石间雪涡回旋险于三峡下临玉渊上有危石其大如屋可坐百夫藓封苍玉同来六僧五七童仆妍鄙俱笑响答山谷唯大士轼约束长幼叠石为塔团团层秀于一食顷谈笑而就其愿伊何天子万寿山禽何知群飞和鸣物不虚应胜事克成咨尔东阿地祇山灵护持此塔使长听经

　　冯氏墓铭(并序)

