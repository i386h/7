<!-- { "loadSidebar": true } -->
　　德士复僧求化二首

　　寺虽律名堂乃衲子续香灯于永夕纷禅诵以成群坐使古风行于今日一昨教门小有更变加以冠巾朅来圣恩大为发扬再除须发欢声震于夷夏喜气动于龙天着旧僧衣虽限一岁换新度牒必输五千而家在异乡客于贤里清净自活望之如登天之难檀信可干成之若反掌之易必有深怜之者愿施不报之恩。

　　去年春朝廷以钵食膜拜为西国之仪乃诏僧尼令衣褐顶冠从中华之俗比奉圣恩许还旧观人神交庆夷夏增欢仰惟圣主之心寔通天下之志然每一名之度牒必输五缗于有司如须必济之舟如望及时之雨顾惟齿发之外凡皆檀信可成敢领众一登高门愿因时以成胜事所施虽少其利甚丰。

　　求度牒僧衣五首

　　窃念生于七闽长游三楚以檀施为依仗以佛法为家乡十载事师共悯忠勤之效一心荷众咸称劳苦之先念国恩泽之未洽僧宝数之难堕万里之行起于初步千人之帐藉于众毛愿成出尘之姿将赴选佛之举既蒙开意而诺矣幸为点笔而疾书。

　　盖闻相如以赀为郎释之输粟入仕冠于终古赫为名乡欲我缁衣结发佛教既买僧不许选佛则用财不得守官念某生于东瓯长于南楚倚妙典求登三聚值圣王暂罢三年终营道仪依仿俗虑仰冀仁惠成就夙心三涂升济终赖佛慈六度庄严先依檀信仁人难值如盲龟之木欣然易感如磁石之针获披广大福田之衣而入清净和合之众酒酣乐极弃一掷呼卢之资愿遂志酬成三宝出尘之相报恩有在唯佛证知。

　　出家报四重之恩为一大事剃发堕三宝之数岂是小缘须千祇树之檀披此福田之服千里之水本发于滥觞六合之云实起于肤寸。

　　恩遗有四而檀信居其一福慧有二而富贵居其先但某生于寒乡客于华里欲遂选僧之志敢忘择富之求成就胜缘恩非同日经营妙善道不虚行。

　　三界火宅众苦业城既无了期实堪惊叹返复以念无可依投亲旧欲与谋婚心志乃愿弃俗年将迟莫事恐滞留敢投净信之檀圆满六和之相成佛作祖始自今朝异世他生终期报德誓将焚诵之志用酬提挈之恩。

　　云盖智和尚设粥

　　今晨香粥普告大众圆明体上离见离情安立谛中有恩有义智和尚三月七日现全身于云盖甘露灭五月三日提纲要于石门佛法现前恩义俱报。

　　又几大祥看经

　　侄苾刍某伏遇亡叔协律大祥之晨预诵金文宣持秘号所集殊因并申资荐往生净国者谨具功德疏于后右伏以恩爱别离同谓之苦死生寿夭已定于缘欲洗濯其苦因必依投于僧佛某人伏念俱缘利国致祸及身岂意一朝遂成千古脱瘴乡其偶尔登堂室之阒然谛想音容疑远游之未返难居岁月俄大祥之已临寡婶弱孤持骨函而若绝偏亲幼弟拜奠酌而长号皇天唯予善人此理殆成虚语疾方增炽哭不成声仰仗真乘用资冥福伏念亡叔协律依如来无畏慈力生菩萨有缘悲心摧落业障之山倍增功德之海一念透脱六根顿明已在人间聪明更益其念尚留恶道慧明即触其身决结龙华之后期同副灵山之夙愿。

　　酬经愿

　　近缘脱身海岛犯难来归所经历州县仅三十城出入瘴乡余四千里无秋毫之恐有太山之安皆神之休成己之幸唯所许愿敢昧初心已延佛僧预开经法以八月之朔对三宝之前叙事之因设斋以忏恭惟十身满觉万德贞慈俯赐哀怜为之作证。

　　荐经

　　三藏秘诠一乘妙义真写法界之图牒绝苦海之舟航特延清净之苾刍群诵旁行之贝叶庶凭此利上迨我先伏愿妙具信心深依法力超登觉苑导从愿王获闻迦陵频伽之音亲瞻阎浮檀金之相脱有为之尘垢证无量之圣身。

　　生辰四首

　　大行所熏如春与物等慈无碍似谷应声虔当诞庆之辰特集延祥之福诵持法藏增益寿祺伏愿追迹乔松比功契稷和气作生民温暖朴忠为社稷垣墙永护佛僧不忘愿力。

　　瑞应草之迎春方开八叶优昙华之出水果秀一枝仰祝寿祺用延福祉伏愿与民温饱为国蓍龟天上风霜难老娑婆之桂人间岁月敢移道德之容永护佛乘早调相鼎。

　　令节届辰过中元之七日美名瑞世钟爽气于三秋仰祝寿祺实依法力伏愿吉祥协相戬谷茂滋辅明主　太平之基与生民作温饱之具自计台而进拜追还大范之遗风由馆职以超迁恢复小苏之故事。

　　八叶瑞蓂冠三春之淑景一枝优钵间千载之荣期归命佛乘上延台算伏愿勤劳王室护卫法门诏自三湘即受金瓯之拜便登二府果膺玉板之荣瞻仙风道骨以祝寿祺比太山黄河而增福祉。

　　追荐四首

　　精诚之极必感真慈冥福所资实依法力唯贤明之秉志享福寿而有终然夜壑山舟宁没终天之痛而风枝泪眼难忘罔极之思愿乘净供之因超荐往生之路。

　　大慈至悲寔作生灵之祐他心慧眼必昭蝼蚁之诚仰赖真乘用资冥福伏愿一灵不昧六用潜通瞻眉际白玉明毫礼天中紫金光聚诸天证乐异趣顿超。

　　岁月易流永抱终天之痛音容如在难忘罔极之悲归命真乘式修冥福伏愿顿脱三涂之苦长辞五障之躯清净诸根瞻万德紫金光聚熏烝众善拜十身白玉明毫闻妙法以洗妄缘悟无生而登彼岸。

　　舟移夜壑惊讳日之俯临蝉蜕尘埃睇道山之日远欲资冥福实赖真乘伏愿熏菩萨知见之香依如来功德之力涤除千障清净六根亲瞻白玉之明毫敬礼紫金之光聚余缘未尽他生愿会龙华惑习既空应念顿超觉路。

　　次平赴省试设水陆(代)

　　清净宝王永作人天之护圆明慧眼必昭蝼蚁之诚某比下侍亲望希荐举果谐素志已协庸情稽首真慈虔诚归命更愿学增通力笔助神奇庶荣白首之双亲必取青衫之一第。

　　石门文字禅卷第二十八
嘉兴大藏经　石门文字禅


　　石门文字禅卷第二十九

　　宋江西筠溪石门寺沙门释德洪觉范着

　　门人觉慈编录

　　毗陵天宁法云堂校

　　书

　　上张无尽居士退崇宁书

　　某启诵相公佳句愿见二十年矣每念威德崇重辩才无碍未易酬对顾省钝根无异能解非所堪任以是久不敢行诣耳不谓比来照禅师书中过辱绪言见及如佩黄金良药之赐阁下昔与云庵兜率神交道契为内外护虽当时从游之人如某者亦蒙记录爱人而及屋乌谓徒虚语今始信然又蒙辱以崇宁见召尚未识门屏而据授以师位衲子惊怪莫不改观实以鄙陋恐临事失职有累阁下知言耳故不敢辄受谨课成拙颂六首缮写呈上聊供阁下千里法喜之游干冒钧重不胜愧悚。

　　答张天觉退传庆书

　　某启某青山白云之人其踪迹不愿上王公贵人之齿牙纵浪大化饱饭足矣不虞阁下过顾千里惠书以崇宁见要挽至人天之上使授佛之职责以重振西祖已坠之风其以阁下所责甚重某之材力甚薄不敢辄冒宠命作偈辞免意阁下必怜其诚从其所欲弃置之久矣而礼意益勤三返其使欲一相见而已某翻然改曰无尽居士道大德博名声遍华夏独立四顾为我家门墙又先云庵之执今区区于一愚比丘其可终不往也故间关而来阁下一见过有称赏尝谓天下之英物圣宋之异人拨置形骸倾泻意气奇章妙谛嘉誉曷以克当兹复恳陈尚乞从容辞谢。

　　代云盖贺北禅方老书

　　清净燕居虽圣师之明诲流通法藏乃释子之本心于其可为之时盖亦何胶于迹远公老矣竟不过于虎溪南阳翻然乃肯来于凤阙观其以道自重则或异惟其以身徇法则皆然伏惟某人清明在躬淳化接物以渊才雅思之三昧资淹通博识之兼能比自云山徙居城郭盖丛林之故老传声名于此邦金斗城中旧挽浮山之九带汨罗江上重扬临济之三玄光壮吾宗提携后学凡于闻见无不欢哗属叨疾衰尚稽展对谨奉启陈贺春色向暄尤冀珍重。

　　代答沩山评老书

　　窃承已辞惠日咸争瑞鸟之先瞻欻然道风遽与珍缄而并至悃诚特厚文彩甚华俯思衰残交增喜愧顾兹沩水寔甲熊湘前豪峻大雄之风近世茂霜华之嗣钦承禅师游戏法窟熟烂丛林飘然而来故将有意于先觉发其所蕴行看施益于后昆岂惟拙者之与荣抑亦舆情之所望谨奉启上谢。

　　代法嗣书

　　某闻惟师弟子系时因缘虽迁流于人天或契阔于生死不谋而合妙于磁石之针适然而逢特类盲龟之木方相视而一笑叹再来之尚存披掌发异世之珠后身附前生之植载之传记炳若丹青然望道固有浅深受材不无大小沿从中世非复古风名存实亡力微习重寂无奋起几至陵夷如某者志节愿追古先识虑皆居人下契无悟花之敏迷有摘叶之愚自离七闽谩游三楚夤缘养育则恩均亲教提携收拾则人固户知非止见闻之熏烝盖亦琢磨之厌饫誓同小朗断筇不下三生敢料大沩踢瓶遂辞百丈恭惟某人道传熊岳派出虎溪声华久著于丛林诚寔可开于金石游戏翰墨烂熟教乘屡让名山倦临清众而宗门道广学者日亲机比疏山敢犯腹中之鳞甲辩如慧日宁逃口内之雌黄盖其要妙渊深高明广大而某应量而休蚊蚋亦名饮海登高未已女萝适幸依松敢不永弃世缘长依净社激昂志节报效恩私然力甚纤埃敢助培于佛种光犹爝火徒僭续于祖灯瞻望门阑驰心师范过此已往未知所裁。

　　代答书

　　伏审光膺显命荣遂素心舆情欣闻士论增气窃谓仕宦无大小当各行其志穷达有义命则不必言时较今竹帛所传如汉文武之盛观其至鉴大不可诬相如之赋甚工止于为令李广之艺绝类竟不得侯盖功名出于偶然故用舍置诸度外然有是语未见若人恭惟某官深于文词绰有标韵言行信于闾里声称著于搢绅袖手来归饯华颠于诗酒挂冠间暇登清啸于云泉方惭贽贺之未缘遽辱函封之先及获窥笔力概见平生习俗移人鄙后来居士之论天资近道有急流勇退之风陈谊甚高把卷增慨惊文彩之夺目挹谦光之照人永为巾笥之珍愧乏琼瑶之报其于钦佩莫究颂言。

　　代上太师启

