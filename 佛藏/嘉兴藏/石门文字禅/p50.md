<!-- { "loadSidebar": true } -->
　　右宗镜录一百卷智觉禅师所撰切尝深观之其出人驰骛于方等契经者六十本参错通贯此方异域圣贤之论者三百家领略天台贤首而深谈唯识率折三宗之异义而要归于一源故其横生疑难则钩深赜远剖发幽翳则挥扫偏邪其文光明玲珑纵横放肆所以开晓众生自心成佛之宗而明告西来无传之的意也钱氏有国日尝居杭之永明寺其道大振于吴越此书初出其传甚远异国君长读之皆望风称门弟子学者航海而至受法而去者不可胜数禅师既寂书厄于讲徒丛林多不知其名熙宁中圆照禅师始出之普告大众曰昔菩萨晦无师智自然智而专用众智命诸宗讲师自相攻难独持心宗之权衡以准平其义使之折中精妙之至可以镜心于是衲子争传诵之元祐间宝觉禅师宴坐龙山虽德腊俱高犹手不释卷曰吾恨见此书之晚也平生所未见之文公力所不及之义备聚其中因撮其要处为三卷谓之冥枢会要世盛传焉后世无是二大老丛林无所宗尚旧学者日以慵墯绝口不言晚至者日以窒塞游谈无根而已何从知其书讲味其义哉脱有知之者亦不以为意不过以谓祖师教外别传不立文字之法岂当复刺首文字中耶彼独不思达磨已前马鸣龙树亦祖师也而造论则兼百本契经之义泛观则传读龙宫之书后达磨而兴者观音大寂百丈断际亦祖师也然皆三藏精入该练诸宗今其语具在可取而观之何独达磨之言乎圣世逾远众生相劣趣虑褊短道学苟简其所从事欲安坐而成譬如农夫隋于耰耘垂涎仰食为可笑也吾闻江发岷山其盈滥觞及其至楚则万物并流非夫有本益之者众耳有志于道者常有取于此吾徒灰冷世故安乐云山明窗净几之间横篆烟而熟读之则当见不可传之妙而省文字之中盖亦无非教外别传之意也。

　　题法惠写宗镜录

　　龙胜菩萨曰众生心性犹如利刀唯用割泥泥无所成刀日就损理体常妙众生自粗能善用心即合本妙余观世之人疲精神于纸墨者多从事于无用之学皆以刀割泥者也明州翠岩僧法惠独施力写永明所撰宗镜录一百二十卷与方广禅寺大法宝藏呜呼惠师可谓善用其心者也夫能使天台贤首唯识三宗之旨趣大乘深经六十卷妙义西天此土三百家之法句杂传要说契心之至理镜为一心心之所缘笔之所及常在现前余以谓此道人即入摩诃衍遍知称性之海即具普贤一真光明微尘数不思议行门予幸得托名卷末愿慈氏大士从知足天来主龙华时同闻此录知今日自作随缘其心非谬也。

　　题修僧史

　　予除刑部囚籍之明年庐于九峰之下有苾刍三四辈来相从皆齿少志大予晓之曰予少时好博观之艰难所得者既不与世合又销铄于忧患今返视缺然望之则竭不必叩也若前辈必欲大蓄其德要多识前言往行僧史具矣可取而观语未卒有献言者曰僧史自惠皎道宣赞宁而下皆略观矣然其书与史记两汉南北史唐传大异其文杂烦重如户婚斗讼按检昔鲁直尝憎之欲整齐未遑暇竟以谪死公蒙圣恩脱死所又从鲁直之旧游能粗加删补使成一体之文依仿史传立以赞词使学者临传致赞语见古人妙处不亦佳乎予欣然许之于是仍其所科文其词促十四卷为十二卷以授之。

　　题让和尚传

　　心之妙不可以语言传而可以语言见盖语言者心之缘道之标帜也标帜审则心契故学者每以语言为得道浅深之侯予观南岳让禅师初见六祖祖曰什么物与么来对曰说似一物即不中曰还假修证也无对曰修证即不无染污即不可祖叹曰即此不染污是诸佛之护念大哉言乎如走盘之珠不留影迹也然让公犹侍六祖十有五年乃去庵于三生石之上时天下尚以律居未成丛席有僧忘其名为总众事二十年为县官勘其出纳先是寺未尝藉其资僧方囚自念久已忘之仰祝让公求助于是一夕通悟尽能追忆二十年间物件不遗毫发乃得释故以让公为观音大士之应身而让居庵中未尝知之予游福严与僧读其事僧疑以问予此何理哉予曰涅槃经云外道妒世尊入其国驱五百醉象来奔世尊垂手示之而象见五指轮中皆出师子于是怖伏遗粪而去世尊曰尔时我指实无师子而是护财狂象自然见之皆我慈善根力故夫世尊慈善根力要不可以有思议心测之而可以无隐藏事证如月在天光遍溪谷初不择溪谷之浊清而水之澄澈必有月影水之澄澈则月现影而善恶之必有所感乃不见慈善根力哉则让公坐令其僧获聪明之辩要不足怪也。

　　题洞山岩头传

　　雪峰见德山托钵便问钟未鸣鼓未响托钵向什么处去德山便归方丈峰举似岩头岩头曰大小德山不会末后句德山闻之呼岩头问曰汝不肯老僧耶岩头密启其意德山明日上堂举论大异岩头拊手大笑曰且喜老汉会末后句天下人无奈此老何虽然如是只得三年至期果化去洞山初见华严静公搬柴把住问曰狭路相逢时如何静曰反仄反仄洞山曰汝记吾言已后向南住众一千北住山三百人而已静初住福州东山一千众后居都下众三百人予观岩头洞山之语出于信口殆若苟然而德山之化华严之众皆不能逃其言因缘时节弗差毫发其如虫蚀木偶尔成文耶亦夙智通力自然前知耶偶尔不可数通力非宗门所尚非授大法显著于此能无疑乎。

　　题断际禅师语录

　　禅师初与异僧游天台渡溪方悟其为异也悔不能早识之且将折其胫而后已寻北游值老妪于洛下与之语多所发药遂侍以师礼妪知其非寻常人俾更谒江西大寂既至而祖已化去逾月矣而见其子海公海以所尝悟明之缘示之公悟大法于言下海曰他日其嗣大寂可也公笑曰是岂义也海叹已而为不及常谓其徒曰吾顷游方无所不问虽草根岩壁中有人必往穷诘其所得又曰马祖之下得正法眼归宗耳而牛头以降皆不可当其意者岂公取舍故欲异于世也亦抑世之人见其不与己合而诉以为异者也古之人所以大过人者信己之专惟信己故不惑世人之言是故所立卓绝非常人所能及也公之器识宏远刚正自性出其天性岂非以谓道之所在非凡圣男女之间晦显长少之际而是非取舍不可以苟而已而取人不必以求其全也今之学者既下视天下之士而又工于怪奇诡异之事炫名逐世不顾义理求人必以其全而议论多胶于所爱名为走道其实走名纷纷冗冗皆禅师之门罪人也禅师之所养其峻严广大如此其语言断断如药石深可以治晚世学者之病是知其言盖所养也卷舒放肆驱逐邪妄开辟正信直明一心以归合佛祖之言可谓深渺宕肆大哉洋洋乎光明之言也余因手校而藏之又列其所施为者以自警书于卷之尾且以示同学云。

　　题百丈常禅师所编大智广录

　　余常识老僧知琼于司命山下琼湓城人黄龙无恙时客也为余言黄龙住山作止甚详尝手校此录于积翠谓门弟子曰佛语心宗法门旨趣至江西为大备大智精妙颖悟之力能到其所安此中虽无地可以栖言语然要不可以终去语言也故其广演之语大剔禅者法执而今之五家宗趣皆此录森列如井之在海其清凉甘滑泄苦浊毒所不同而本则无异质也予志其言久之偶见洞山藏角破函中多故经往掀搅之乃获见常禅师居百丈日重编者熟读验琼之言信然校世所传多讹略因藏之以正诸传之失又志琼之首告也。

　　题云居弘觉禅师语录

　　悟本禅师设五位法门以发挥石头大师之妙大率约体用为五法更互主客隐显相参借言以显无言然言中无言之趣妙至幽玄故其问答之贵亲正如君臣之贵合于是翕然宗以为洞上玄风出其门下者应机酬诘务以秀丽严峻之语相高尚使人放身如览花葩之开妍烟云之秾纤而仰拂秋之螺峰染春之鸭波划刻百出必欲合其法而后已忽其绳墨以登其门者则非吾属也而云居弘觉禅师盖其徒之秀杰者乃独不然其演法之辨应机之词朴古自在随意所划如世之良医坐于药肆中病而诣者信手与之药至病愈常谓其徒曰佛法无多事行得即是汝但作佛莫愁佛不解语古人纯素任真有所问诘木头碌砖随意答之实无巧妙大底渠脚根下稳当苟不如此虽说得如花锦无益也余常怪洞山嗣法者如本寂道全居遁休静之徒光大于世者三十余人观其施为提演宗脉无敢冒规致之外者而膺公乃尔殊异岂所谓得所以言言不必同者欤余追蹑其意以谓大法本体离言句相宗师设立盖一期救学苟简不审专己臆断之弊而已法久必坏使天下后世眩疑自退守言而失宗无所质辨为可惜也故其超然法立如此而公之子简亦相与振成之是知俾明悟者知大法非拘于语言而借言以显发者也尝与人论至此其人凌凭其气而面颈发热曰医智百巧志诬先德诟骂而去吁嗟使弘觉不死且闻余之说以为知言者今其道愈陵迟至于列位之名件亦讹乱不次如正中偏偏中正又正中来偏中至然后以兼中到总成五今乃易偏中至为兼中矣不晓其何义耶而老师大衲亦恬然不知怪为可笑也虽然弘觉一矫之则洞山之道不转顾地而尽宁有今日耶。

　　题克符道者偈

　　洞山悟本禅师作五位颂有曰兼中到不落有无谁敢和人人尽欲出常流折合终归炭里坐予初以谓坐炭中之语别无意味及读此偈百余首有曰侬家住处岂堪偎炭里藏身几万回不触波澜招庆月动人云雨鼓山雷乃知古老宿之语皆不苟然符临济真子而悟本自为洞山之宗道本同也而学者不了以私异之惜哉。

　　题清凉注参同契

　　丛林故宿相传谓石头参同契明佛心宗后辈鲜有深识其旨者独清凉大法眼禅师注文发明居多故南唐后主读至玄黄不真黑白何咎处爽然开悟余谓后主所悟盖悟法不真而已非因其语以了石头明暗本意也如安禅师破句读楞严而悟句读且尔矧所谓义味乎然安于心法无疑也予尝深考此书凡四十余句而以明暗论者半之篇首便曰灵源明皎洁枝派暗流注乃知明暗之意根于此又曰暗合上中言明明清浊句调达开发之也至指其宗而示其趣则曰本末须归宗尊卑用其语故其下广叙明暗之句奕奕缀联不已者非决色法虚诳乃是明其语耳洞山悟本得此意故有五位偏正之说至于临济之句中玄云门之随波逐浪无异味也而晚辈乘其言便想像明暗之中有相藏露之地不亦谬乎大率圣人之言不明于后世注疏之家汩之非独此文也余不可以不辨。

　　题香山靘禅师语

　　禅师父事云庵于予为法兄然予少寔师事之初闻其诵迦叶波偈曰诸法从缘生诸法从缘灭我师大沙门常作如是说乃曰子悟此即是出家予时年十六晓夕以思茫然莫识其旨顷在海外闲居味维摩诘言善来文殊师利不来相而来不见相而见文殊师利言如是居士若来已更不来若去已更不去所以者何来无所从去无所至所可见者更不可见乃追绎香山之语遂深入缘起无生之境将以见之报其发药之恩则化去已逾年矣其门人文谦以其提诲之语为示并书予愿见不果。

　　题玄沙语录

