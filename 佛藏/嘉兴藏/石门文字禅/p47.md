<!-- { "loadSidebar": true } -->
　　法轮齐禅师开轩于不思议室之西薝卜林之间因以为名门弟子告语曰吾师以异方便附物显理盖其华萼六出所以殊众卉如心花发明诸地故其叶之寒茂所以傲雪霜如道根深固抑魔外故其色至洁因地法行盛明净故其实至黄慈悲摄物道中利故余疑其说而造焉目击而坐了无问答微风披拂枝叶参差异香郁然纯一无杂鼻观通妙闻慧现前譬如两镜相临于中无像而灯忽举知相摄入虽接武至者云拥而集当又如百千镜中各纳灯体圆备同彻更为主客融通自在成法解脱昔黄龙三关神通游戏于语默之外宝觉之拳独体全露于背触之间今禅师乃宴坐不言之中使来者嗅薝卜焉乃翁乃祖皆以举手动足为佛事克家之子又以清芬转法轮非纵非横非同非异如伊之字摩醯之目非化变诸幻而开幻众者乎师之所示如月标指我作是说如绘虚空指非月体则此轩之所以构也空无受绘之曲则言语文字独何伤乎禅师抚掌大笑因戏录为序使登之者援笔而赋盖自石门某始。

　　送因觉先序

　　觉先佛照禅师高弟也佛照于世有胜缘方其在山林也则领匡山鸾溪及其游城郭也则住上都崇宁是望刹皆天下之冠盖梵释龙天之宫从空而堕者也余尝馆丈室之东见巨公要人入门下马气摩云天金朱日塞门如市佛照者裙才及膝吉贝缠其脞勃窣趋迎权不韵甚矣然杖拂之下万指随之虽往来城郭山林二十年牧僧行道如一日者觉先阴相之也觉先有智仞能立事数蠢其师争曲直竟袖手还江南佛照思其贤曲折呼之觉先坚卧不动政和七年春诏易天宁为神霄宫佛照以老病景德房寺觉先曰噫吾西矣秋八月朔来别坐有献言者曰子去京三白矣乃复往如山林桎梏之机何余折之曰慈明吾祖也而以李公故西游宝觉吾大父行也以王晋卿故亦西游是二大老天下之奇德意有所合千里从之矧觉先以师老病而西乎行矣子于义得矣觉先忻然曰敢不受教然吾之所识皆公故人能嗣音乎余以屏迹岩丛栈绝世路宁当交公卿大夫哉脱有见问者为言未能为世收寒涕是矣中秋前三日某序。

　　送秦少逸李师尹序

　　余久厌大梁车马之尘而思江湖渔樵之乐故自淮宋之郊再游匡庐南穷苍梧休于衡山之下爱其洞壑深邃愿为终焉之所林间有人焉望之如琼林玉树恍然如行金明绿野之郊见狂游贵公子揖而问之则此邦贤者秦少逸李师尹辈也徐扣其所蓄盖亦无所不观因结为友与之游久而益敬会天子诏下将校艺于有司送别于碧岩之阿而告之曰前志多云并汾汝洛之间土厚水深浅井十余丈清凉甘滑土无横文色如烝面故其俗重迟美茂士君子博学而知要古今光明秀杰之士排肩而出不可胜数大江之南荆湖之间其地卑湿人心轻浮偏急多争故士君子学问苟简切观前代能以功名富贵终始者无几后生未进皆以其风俗素轻浮故甘自废弃余切以为过矣昔谢安有鼻疾故咏书之音重浊当时名流慕其为人皆掩鼻效之杨绾以清约自律而当时贵人有为减驺从者是皆以天姿嗜好成一时之风俗东瓯之民朴野不学自古鲜有仕于朝者欧阳詹以秀才倡之至今号为多士潮阳在瘴海之隅民未知学韩文公以赵德为之师其俗称为易治以是又激厉学行成两邦之美化今之学者能知之而莫能行之行之而不见其效何哉自信之不笃自重之不至耳使其能自信虽箦中之死人足以自致青云之上能自重其材则跨下之饿夫足以建立而称孤岂奔走仁义有王佐之略者而以风俗为病哉盖士能成天下之风俗而风俗有不能为士之病明矣诸君勉之吾将见君辈角立齿列出于卑薄之地仕而达发其毫末犹能无愧王谢不幸而穷蹇则犹不失为欧阳詹赵德而已其勿以吾言为夸也。

　　送修彦通还西湖序

　　东吴山川清胜甲于天下而湖山深秀正如美丈夫之眉目大通禅师淡然无营于林石之间而声光照曜于四海之外如晓天之日从而游者睿郎廓然焉其高秀之韵烂然相映如长庚之星吾友彦通既以父事大通而其德友廓然又如无心之云往来于湖山之上从容二老之间舒徐容曳油然自得其直谅多闻之寔道德光华之言与夫幽寻清讨之趣固已厌饫平生矣而又周游淮海浮飘大江经行于炉峰之下久之南穷衡岳辽绕数千里吊古圣之陈迹览林壑之形胜求诸宗故老而扣之其异家入道之智差别之旨无所不闻于是浩然有归欤之兴为余留于湘江道林者一月既旦行余执其手而语之曰昔雪峰道经祝融人劝其一登绝顶掉头掣肘曰青山长在知识难逢且山林虽佳于道无所益也明矣马祖谓紫玉曰山水之秀可居益汝道气是若有益于道者何也及观兴化之论乃曰吾虽嗣临济而发药之友者大觉是已山林未暇论也而师且后之是胜侣之德其不可不重如是其甚也呜呼是三者古之人有得于一则固已夸谈于丛林而传诵于后世矧吾彦通兼取而有之可谓盛哉独余奇穷侵寻老境得一而志二相视无所逃其羞虽然于其私则若不足而能喜彦通之乐有余也诸公咸赋诗而余叙此为赆彦通其见怜乎。

　　送演胜远序

　　余昔游大梁经陈蔡之郊郊多美木类皆修干矗矗上千云汉浮阴纤秾蓊郁垂布时方溽暑畏日流金而影不至地弛担休于其下俯仰叹爱念封植之勤而痛恨其何以至于此而吾不能晓也旁有薪者欣然笑曰子欲知是木所以臻此乎江南荆楚淮甸西洛山水深秀茂林硕材所至丛生年大枯倒苍崖乱壑之旁者何限而人初不知贵陈蔡之地弥望皆卤荒之壤民知美木不易有也争治其地以莳之日夕觑逻不啻如望婴儿之长也方其童及寻浆液四达枝叶欣欣向荣时旁干横柯举剪去唯余直根根之浆液不得旁之也聚而成美材乃今之苍然可观仰者举前日之剪洗封护者也余爱其语有理致叹曰夫断木为棋丸革为鞠亦皆有法士之志于学其可以外是乎故余见苦学者必语以此庐陵演胜远方妙年志于为道然患其才多不知收拾闻经论之可以游心则思夺席见文章之雄伟光秀则思倒志笔砚听开拓正宗则思呵佛骂祖才多之过也今过余语别且欲自匡山渡大江以问其所以出生死之要而余患其才多故录莳木之说以赆之庶他日林下争夸临济之木有再茂者定吾胜远也夫。

　　送圆上人序

　　百丈为天下福地禅宗振于兹岁月之久寺废为荒丘大长老肃公来中兴之其子古公又能兴其家昔之败瓦朽楹今丹碧层出钟鱼轰轰衲子自远而造晨香夕灯如安养土能回心植福于兹以其殊胜之报将如谷之答呼声也惜乎大殿之下地荒未治有荣州圆道人慨然欲阶之使登殿者入离尘三昧得佛土净登之者且尔况施帛为之者耶圆公既出山余挽衣告之曰一切殊胜皆心所成当勇猛勿惰必有喜施之者今虽檀林吹叶会看明月满轮一人闻之发心三道便从天降圆笑之曰有是哉因书以为送。

　　送鉴老归慈云寺

　　龙安禅师之门有高弟其惊群之辩掣电之机如古风穴三圣之流元祐之初开法于西安嫚骂佛祖贬剥诸方闻其风望崖而退者不可胜数而登其门者皆一时之奇秀永安常龙安照慈云鉴又角而出无尽居士张公尝问道于师自称得法上首公以文章功业为时名臣天下想其风采而不可得是二三友者独与之周旋忘形何脱略势位岂弟法乳之深耶崇宁二年冬公罢政府还荆南照老迎于夏口载与之俱至鄂渚而归江山清华足以供谈笑而赓酬妙语多法喜之乐余时游湘中闻之作诗与照老曰无尽龙安两勍敌大梅庞老是同参近闻赤壁同登赏想见清风助笑谈已作泛舟游夏口又成横锡过江南归来万壑松风在依旧闲云没草庵又闻鉴老去慈云从公于传庆清游胜赏厌饫其平生士大夫闻之高其为人曰鉴公此邦之福田其可终听其去也遣使自江陵迎还以慰邦人之思遂取道西安拜塔于山与照老经行于乳峰之下而余适在焉山谷闻鸟声歌呼林泉津津有喜色而鉴老亦恋恋累日不忍去余叹曰悦公虽不幸短世门弟子何其多贤也方无尽居士国论其门可炙手也独淡若及闻其归山林则千里与相从之又皆造不忘其师背道好利者肯如是乎作两诗送之曰故人罢相归田野相见遥知一粲然陌上青山尝识面归来白塔扫颓砖勤劳世外功名事领略僧中富贵缘又作慈云倾法雨斩新精彩照人天其次曰悦老解为荼毒鼓平生得妙不施功欲令闻者偷心死自是群生两耳聋兄弟赫然追父迹丛林籍尔说家风相逢一笑投针地俱是当年百衲翁此诗又叙所以南归之意而告之曰禅师天骨开张丰颜美茂奇韵逸发谈笑如雷虎穴中自不生彪然方今之世正宗甚危邪法甚炽至诚恻怛无使龙安法道下堕于地禅师其勉尔。

　　送一上人序

　　无尽居士崇宁二年自政府谪毫蕲两州以宫祠罢归舟而南时龙安照禅师自西安往迎之至夏口遂与无尽俱载登赤壁余闻之作诗寄之曰无尽龙安两勍敌大梅庞老是同参近闻赤壁同登赏想见清风助笑谈已作泛舟游夏口又成横锡过江南归来万壑松声在依旧闲云没草庵明年夏无尽来招住峡州天宁辞之已而问来僧尝记觉范言句乎僧诵前诗无尽忻然和之曰心月澄澄映碧潭曾参错认作曹参若非临济具只眼争得维摩相对谈万象森罗皆拱北百城迢遁谩游南直须取惜眉毛落烧却山头洛浦庵宣和四年十二月十四日龙安之门弟子义一持无尽所作照公塔铭语句来时无尽亦殁逾年矣余游二老盖三十年今俱成千古独余身在然亦折困于梦幻数矣是夜义一先寝于坐念旧游如前身事录两诗以授之使归举似山中之耆年庶其哀余之志也。

　　送严修造序

　　南昌千嶂深秀处忽生水沉奇材而万峰绕之遂名香城显观基肇而来老颐嗣事而后殿阁如幻出唯潮音演法之堂斩新营构四方衲子雁次猊座下而恨香花之馆未具有道人严公犯众请行曰吾将化十方男女檀波罗蜜之光以藻饰之使蓬莱道山万国春回香积城头十分月满于是瑛禅师拊手曰诺使其客甘露灭以序送之。

　　四绝堂分题诗序

　　宜和三年秋七月青社张廓然罢长沙之教官十五日渡湘将北归馆于道林寺携家遍游湘山胜处如人经故乡恋恋不忍去门弟子相守不舍又如痴儿之嗜蜜日追随于晴岚夕晖之间笑语于千岩万壑之上二十二日会于四绝堂者十人而余适至廓然顾嗟叹息曰爱山吾天性所以迟留未发者眷此邦之多奇士也不然吾何适而不可乎余曰东坡尝曰故山去千里佳处辄迟留此语殆为公今日之游说也于是分其字以为韵赋诗纪其事未及点笔会余有急客至驰归廓然与诸公登清富堂汲峰顶之泉试壑源茶下鹿苑寺散坐于青林之下久之并岸而北遂经檞林坞至南台莫夜矣呼灯小酌剧谈赋诗诗成而情不尽饮少而欢有余是夕风高月黑万树秋声廓然长揖飘然而归道林余使人秉炬追送之明日诸公皆以诗来廓然曰湘西盖冠世绝境而吾客皆韵人胜士兹游也无愧山阴冶城子宜序以冠群诗之首余曰唯唯。

　　待月堂序

