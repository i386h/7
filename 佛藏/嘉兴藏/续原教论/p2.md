<!-- { "loadSidebar": true } -->
　　辨曰教有内外不同故造理有浅湥之异求之于内心性是也求之于外学解是也故心通则万法俱融著相则目前自昧鸣呼外求之失斯为甚矣今儒学之獘浮华者固以辞章为事纯实者亦不过以文义为宗其视心学则皆罔然也宋之大儒湥知其病又知吾心上工夫为有本是当敦本抑末以斥其言语文字之非可也而复以心上工夫不是何自为矛盾欤本既不是何谓却胜儒者乎此其不能穷心学之理于吾佛之道湥自惑乱而不能取决也观伊川之言亦然夫既愍吾道为有内无外矣果能以内为本得本何忧于末哉继言枯槁恣肆又愍吾教之隘是未见其大者矣既曰佛有觉之理为敬以直内复云要之亦不是皆反覆自惑之言岂真知此理者哉若率性之说亦不出吾心上工夫必取证于易易乃心上之妙理先儒不穷本心之体遂不明良知良能之所自出谓有气而后有知乃推性命之源于气指性为气中之理以气循理为道故随事随物以明理不知天地人物形气皆生于觉性之中而吾之本心妙明遍照巳在思虑未发之时若有得于此即时中之义也失此不能少存于内徒追求于事物之末谓之义以方外岂有是哉取证于易者易言至神至圣皆指不可测不可知之地故不疾而速不行而至又以无思无为为感通之本则易所证固非外矣中庸曰中者天下之大本故存养于不睹不闻之间以无声无臭为至则率性之道果在外乎昔者圣人皆以内学为本而推其用于外后世文儒务外遂不知有心学之源乃以学解为事唯宋河南之学始言性理而有实践之迹然但知心之用而不究心之体遂不知养未发之中又昧太极之理在两仪未判之先或以物理为性理故本末体用于是乎不明而尧舜周孔之道微矣又或以孟子求放心比释氏入定者非也若小乘之定固以灰灭更无求放心之意佛乘之定即动常寂何用求放心耶其谓到此便死了则说法度人者又复生耶不知佛所谓定只是妄念不起而应机接物允合其宜儒者莫知此境辄妄议之又解反流全一为收拾六根之用反复归于本体而使之不行非也若人不缘六尘无所染着反观自心明明不昧寂寂常知名曰圆照即了悟之地非学解能到悟则谓之内解则谓之外此内教外教所以不同也儒者专用力于外凡知解所不能及者不复穷究故不知允执厥中之道天理流行之处皆在思虑不起物欲净尽之时践履虽专终不入圣人之域矣盖因疑佛氏之迹为无父无君遂不究尽其说使孔圣之道不明乃毁佛之过也惜哉。

　　执迹解

　　程子曰释氏之说若欲穷其源而去取之则其说未能穷固巳化为佛矣只且于迹上考之其设教如是其正果如何固难为取其心而不取迹有是心则有是迹○晦翁曰伊川所谓只消就迹上断他便了他既逃其父母虽说得如何道理也使不得如此足以断之矣。

　　解曰德山云穷诸玄辩似一毫拟于太虚竭世枢机似一滴投于巨壑诚哉斯言也今人欲以文字学解著述经书以穷佛理不过增益知解终不能入法性之海唯法华开权显实乃明因缘譬喻等文皆非实义实则非言词思议之所能及也故不退菩萨且不能知况世智乎而程朱大儒涉猎佛书不究其旨乃以其迹断之其不信也宜矣程朱氏既往今之学者惑焉乃为之解昔释迦世尊逃父母舍王位逾城出家毁形坏服取异当世以名教论之以为不忠不孝无父无君者是大不然且轮王七宝之荣天帝五欲之富泰来运合赏阅暂时报尽沉沦悲哀永久此有漏之因暂处人天心生贪着恶业便起不久当堕恶道如来于寂光土中佛眼所照见诸众生轮回六趣长劫受苦于是发大慈悲假诸方便降神母胎八相成道上救君父下济眷属以及一切众生出离生死苦海俱登菩提彼岸其为功德广大难量岂可执其方便权迹妄生诽谤者哉今以譬喻更明此义譬如有一长者财富无比止有一子钟爱甚笃子亦至孝省视无阙并诸眷属顾念莫舍凡有所适必与之俱而此长者依海而住船舶甚多僮仆无数采取珍宝往来海上他日长者欲适他国遂以巨舟载其眷属经泛海洋复逾岁月樯橹柂栉各有损坏船之根底亦有罅隙若值风涛将见沉溺其子有智察知斯事又知其父别有坚固大船尚在他岸所乘之舟人物繁重意欲往彼不可速去设以此难告于父母请往取船知必不许其余僮仆不堪所使亦不知彼大船所在其子有智密思方便不告父母夜半逾出将二童子驾一小舫疾行至彼既得大船心甚安稳天色且明父乃觅子忽闻逃逝惊泣嗟怨四望求索连日不得方拟行舟风涛大作樯摧柂折漏水入舟大众恐惧知必沉溺尔时其子驾彼大船乘风而至甫及败舟急扶父母及诸眷属数千百人咸免溺死得以全归设若此子先作思惟我若逃逝使父忧恼是为不可当全忠孝义同溺死为此至德与私自逃逝取船救父孰为优劣儒者因疑其迹不究其道所以为义者不过甘同溺死而巳岂不哀哉先儒不信生死轮迥之说任运业识不计沉浮于佛出世之理重有惑焉不知世间常道有出世之道具焉所以为大忠大孝者非但服劳奉养而巳欲尽为人之道必当深究佛道也其可忽诸。

　　儒者参禅辩

　　晦翁曰韩退之接引僧徒要他归儒不过文畅灵师惠师之徒皆破赖底僧及晚年见大颠说得阔大胜妙自然不得不服人多要出脱退之也不消得恐亦有此理也○又曰某年十五六时尝留心于此一日在刘病翁所会一僧与语其僧只相应和了也不说是不是却与刘说某也理会得个昭昭灵灵底禅某遂疑此僧更有妙处遂去叩问见他说得煞好及去赴试便用他意思胡说试官被某说动了遂得举后赴同安任时年二十四五始见李先生与他说李先生只说不是某却疑李先生理会此未得再三质问只教看圣贤言语某遂将禅来倚阁意中谓禅亦自在且将圣人书读读来读去一日觉圣贤言语渐渐有味回头看释氏之说渐渐破绽罅漏百世。

　　辩曰佛之法门多矣东流此土者四曰讲曰禅曰律曰秘密皆大行于天下唯讲与禅继述尤多又为名士大夫之所宗尚虽入门不同而证理则一专之则有得两可则无成若无思入讲不能通贯诸经知解参禅无由超悟至理故习讲者观诸经论文义玄微苟不湥思莫能通解解终趋行乃绝言思能所两忘名为入位古德云先以闻解信入后以无思契同是也参禅者则异于是唯单提直指不尚多闻但悟一心万行斯备故祖师云我宗无语句亦无一法与人又云思而知议而解尽是鬼家活计必也六根不动一念无生于此等时顿见本性了悟至理然后应机接物自然头头合道处处圆通此参禅之大略也若当时大颠和尚实与退之说禅退之岂能即悟至理亦不过以名相开谕之而巳此晦翁所谓阔大胜妙正名相边事也退之若果悟禅则后来见识必当与前不同其答张籍等书岂肯自为晦匿之辞既疑似若此则胸中所见可知矣唐宋诸儒如白乐天柳子厚苏东坡黄山谷等虽曰参禅亦不过知解而巳非彻悟者也至如裴休杨大年张商英张九成数人悟则悟矣保养受持则又未可知也此段大事不是说了便休必要在尘劳里不埋没了方名解脱中人昔圆悟和尚得法之后在五祖演禅师会下最为上首偶然流注不在即转语参差上上根人专志此事犹有未尽岂有身居名利之场又非果位菩萨安得不失念者哉今儒者轻易论禅诚可叹也况朱晦翁所遇之僧又非大颠之片必小有学解妄称证得尚不识禅为何事乌足为晦翁师问哉夫禅悟门也悟则转凡成圣转识成智如斩一握丝一斩一切断如矿成金不重为矿岂有疑贰进退反覆生谤者乎且晦翁弱冠之年未曾亲见智人而杜撰参禅不出情识境界若急与辩斥剪其枝蔓尚恨其迟此僧不能如此便当敛手而退却将昭昭灵灵引之此则偏务醒醒认贼为子及其再来扣问添得知解转多故云说得煞好晦翁由是错解禅意反将其说为应举之资久久破绽岂不宜哉晦翁如此保认是将禅为知解边事及见李延平遂有倚阁自在二说显然生灭流注议论横生遂用心以著述为事其分别事理字义最为详尽至于性理未达道体之妙于是旁思熟虑任情起见则去圣人之道为有间矣其论禅谓曹洞宗说得细故法嗣中绝临济说粗枝大叶禅故久[這-言+袞]此强辩也按洞山密传宝镜三昧又勘辩诸方言句有三种渗漏其所立宗旨渐涉知解而义路不绝正是粗处以晦翁所见颇仿彿其影像是故谓之细临济门风峻拔超情离见非上上根人一闻千悟者无能窥其蹊径正是细处晦翁于此罔然故谓之粗然佛法流传如乳益水水味渐多乳味自绝绝者非深妙而绝也乃久而弊弊而坏事物之常也临济之禅久远非粗而能远也盖授受之际不苟与人见齐于师方传师旨故其法嗣皆佛门梁栋足以继志述事此其所以久远而繁盛也儒者之论反之知其不识禅也。

　　论禅近理辩

　　中庸序曰弥近理而大乱真晦翁云释氏之学与吾儒甚相似处如有物先天地无形本寂寥能为万象主不逐四时凋又扑落非他物纵横不是尘山河及大地全露法王身又若人识得心大地无寸土看他是甚么样见识今区区小儒怎生出得他手宜其为他挥下也又云此是法眼禅师下一派宗旨如此今之禅家皆破其说以为有理路落窠臼碍正知见今多是麻三斤干屎橛之说谓之不落窠臼不堕理路妙喜之说如此又有翻转不如此说时○问禅家说无头当底话是如何曰他说分明处却不是只内中一句黑如漆者便是紧要处于此晓得时便都晓得。

　　辩曰举知解门则以为近理举证悟门莫契其当机不入悟阶何由与辩如人遍身是病不知痛痒所在则难治也今欲治其不治之病姑即其说论之如近理乱真者譬莠之类禾必当辩其非禾石之类玉必当辩其非玉其所谓甚相似者必似是而非者也今举而赞之竟未有以非之既未有以非之则不应以近理目之不能辩其非真则不应以乱真斥之夫知其识见之高愍小儒为其挥下则当详辩其近理非理之处乱真非真之事使学者了然知其谬妄何恨真伪之不分也欤若如泛说以僻之何以服天下后世乎此段偈颂乃第二门知解中意可以闻解信入非契证门也故云有理路落窠臼若契证门如禅者问答机锋相接离言显智离智显体为人解粘去缚其间间不容发少有失机名为话堕若圆智相对机如转丸针芥相投昭如皎日岂可谓之黑如漆乎儒者罔知其意随语求解岂有晓得之理又禅门文字性离思惟路绝意不在言唯机所适儒者于此罔措乃云又有翻转不如此说时尤为可笑云门曰我若一向举扬宗教法堂里草须深一丈若向上事非但儒者不会而僧门钝置者多矣若诸宗匠肯为人说义理边事儒者必无疑谤然终不为说者吾解脱之中无一字可得若有可得依前流浪逃逝又何益于世哉论之至此岂但为儒者忧正为吾僧门之深忧也呜呼。

　　作用是性解

