<!-- { "loadSidebar": true } -->
　　辩曰天性者吾佛谓之本觉即一念未起寂而常照之心也儒门乃喜怒哀乐未发之中无一毫私欲之累纯乎天理者也二教之迹虽异本性之理则同也佛由此本觉发为六度万行乃至圆满佛果儒亦从此天性发为仁义礼智以成圣人之道佛则兼四圣六凡而治之儒者但治人道而已岂佛妄意天性不知范围天用欤若人六根尘念不生则理自遍周明照法界非六根能缘天地也孔子亦曰人生而静天之性也感物而动性之欲也则亦以七情未发者为性感物而动者为情欲也以迷者言之则自身与天地万物皆无常幻妄也以悟者言之则是法住法位世间相常住皆一真之境也岂蔽其用于一身之小溺其志于虚空之大乎语大语小乃依正二报情器二界体自含容固世智所不能知非佛言流遁失中也知大小无体则摄入互容而尘含六合芥纳须弥矣知延促无时三世不迁则世界成坏有如空花矣此一心之体相也以相即体则古今万劫不出刹那以体即相则一毛孔中现十方界皆性分之常也所谓穷理者举一即明多理举多不出一理非若今日格一物明日格一物以为穷理也所谓尽性者自十住初心历五位而入佛位乃无明尽而智慧圆也天地世界成住坏空循环无已以成坏言之则有穷以循环言之则无穷非明心性之源孰能究其所从哉言人死为鬼古有其说非佛始为此言也孔子曰祭则鬼飨之古之祭宗庙皆是飨已死之鬼也受生循环者圣人虽未显言其事以理则可见矣人性虽曰明觉因染六尘而起妄见岂可谓人而无妄乎然三界唯是一心万法随识所变岂分天人是一是二而生取舍乎佛亦未尝指天曰道此皆张子驾说也精气为物游魂为变故知鬼神之情状岂非人死为鬼乎圣人系易以生死鬼神对说正轮回之义也易言知幽明之故幽则鬼神之道明则天人之理皆一而不异者也论语夫子答子路之问言事人所以明事鬼言知生所以明知死死生人鬼亦一而不异者也张子不循圣经之旨别为无稽之言欲破佛说反自昧焉又引天德破轮回之说尤为迂远圣人与天合德者至诚而已言知圣人可也言知鬼神则惑矣鬼神乃幽灵之动物有吉凶邪正之殊非纯一至诚者也圣人但言至诚可以感神至诚可以前知至诚如神者言至诚能前知吉凶如神灵也佛氏言悟道者明本心也本心乃一念未起无生死可得知此则曰了生死非言得道免生死也了生死者不没于生死亦不出于生死不没不出故能化身万类说法度人治世出世之道矣儒门圣人穷理尽性原始反终故知生死知生死则乐天知命而生顺死安成治世之道矣且人鬼二物皆有形气以幽明异途各不相见若反常为怪则人亦见鬼鬼亦见人三尺之童亦能备晓此事岂谓明理君子惑反甚焉谓佛法炽传中国而儒者之英才间气皆争先崇尚至于愚贱莫不尊奉者盖佛与众生本同一体但因迷悟乃异其名今闻佛说以心照心信而行之即时明了其趋之也何足怪欤若明五位阶渐圆极佛果皆多劫积修非但儒者一生之修岂不修而至乎六度万行止观熏习佛佛道同岂不求其迹乎三乘四教问答论议祇阤赞诵盈卷累牍岂不求其文乎在家出家戒仪不等治世典章生产作业皆是实相岂人伦不察庶物不明乎尊卑品类人物鸟兽华夷异俗语言异教佛皆遍周随机普应不坏彼相入我正法何谓治忽德乱异言满耳乎是不知佛理之妙遂疑为异言也然直指人心在其自证自肯非诱之使入何论伪与弊哉又以佛言为诐淫邪遁者岂有是欤佛离断常颠倒异见具正遍知岂有边见及蔽塞之处是未尝诐也其经书则文富义博而宗旨了然使人虽终身读诵而绎之无猒虽一句染神而千劫不朽终为解脱之因未尝淫而陷也诸经宗趣性相互融行解兼备如王宝印无有异文岂有不相贯属者乎不可谓邪辞知其所离也教有权实不同故有三车之喻而出家之迹事属权门圆满报身始明实理其言先浅后湥如世间训蒙之法岂可谓遁辞有所穷哉言道之精妙不在君臣父子者非佛氏之言也如来具足万善岂忠孝之有缺耶理之虚实已见前篇今或者执有为之常见耳目所不及者不信别有境界地理可考者自流沙以东九千里南北万余里古今可考者自尧舜至今三千七百余年自此之外东海至西海数十万里金轮王至净饭王数万亿年更有远游之士迈古之书其所言者便指为异说况佛说微尘数世界微尘数劫乎如人居环堵之内不信天地之大岂非蔽乎本心之理不明向外着物穷理困于见闻之阱而终身莫出岂非陷乎闻佛道而不信驾浮言以谤之岂非邪乎既不能议其本求其迹以排之岂非遁乎一言论佛即具四者之差又能独立不惧精一自信以较是非计得失欤。

　　三教论

　　明道先生曰杨墨之害甚于申韩佛老之害甚于杨墨○佛老言甚近理又非杨墨之比所以为害尤甚○晦庵先生曰佛氏乘虚入中国广大自胜之说幻妄寂灭之论自斋戒变为义学然只是盗袭庄子之说今肇论有四不迁之说乃动中有静即东坡逝者如斯而未尝往也之意此斋戒之学一变遂说出这一般道理及达磨入来又翻了许多窠臼说出禅又高妙于义学以为可以直超径悟其言祸福报应足以钳制愚俗为资足衣食之计遂使有国有家者割田以赡之择地以居之以相从陷于无父无君之域而不自觉盖释道之教皆一再传而侵其本真有国家者虽隆重儒学而选举之制学校之法施设举措之方既不出于言语文字之工而又以道之要妙无越于释老之中而崇重隆奉反在于彼至于二帝三王述天理顺人心治世教民厚典庸礼之大法一切不复有行之者。

　　论曰三教圣人其言虽不同然皆足以开人心之天理救世俗之浇漓成帝王之治功也昔孔子礼述尧舜之道故能究心学之源推性德之用删诗定书系周易作春秋以垂后世曾子着大学子思作中庸而其言详矣自汉以来法而宗之虽未能尽行其说而所以致治效也亦不少矣汉明帝崇儒敬老风俗为之一变当时名节相尚非后代所及唐太宗用河汾之学而致太平继以狄仁杰姚崇宋璟张九龄李泌陆贽裴度皆用儒术称为名相宋初四朝专用儒者而天下治虽未有三代之盛而其效亦可见矣其弊也汉末诸儒嫉恶太甚而有党锢之祸唐末诸儒结交权势而有朋党之灾宋元丰诸儒作为生事乃成新法之患亦莫不因之以亡国然后世史臣论之不过成是败非而已孰能究其源哉使王介甫不为亢丰之政则学者尊之必不在周程之下矣若揣其源实心学不明之罪也心学不明以有为为尽性不能养中以诚明之道当时大儒不能斥其学术之差但以执拗目之执拗者谓之我相故有为之心莫不自我相起至今儒者虽学程朱之道我相甚焉以周遍计度之私临事物纷动之际坚存己见莫肯信人各以分别之心横起是非之论上不惧神明之照察下不畏民物之相违著书则妄解圣经处事则失机背理良由不知尧舜之道精一执中正已而百姓自化垂衣拱手无为而天下自平又不知古者帝王皆禀天为教国有政令先告于天故有肆类上帝之文三代之书动辄称天则王者事天此臣事君不敢专也先儒释天曰理释鬼神曰气则是无所主者矣虽释帝曰主宰又不言实有神圣之灵则祭天即是祭理飨鬼神即是飨气如此见解岂能真起至敬耶又议佛氏不应以祸福戒人则小人为非谓无祸福可降无所不至是教之为乱也又议杨墨之害甚于申韩何不公之甚耶杨墨学术虽偏尚不失为善人申韩之术刻湥残忍商鞅李斯行之坏先王之法制焚先圣之诗书反乎周孔之教莫斯为甚至今猾吏效之流毒未已未闻杨墨如是之甚也又以佛老言近理而害尤甚则悖理者其害小近理者其害大更不知何说也往往儒术乃以申韩辅之亦不自觉其非矣良由心觉不明故名世之士文章记诵而已淳谨者执古非今昧适时通变之道狂肆者有为任术或生事为乱之阶所以不能述天理顺人心为治世教民之本使二帝三王之道于是乎不行矣若此其弊也岂佛老之说能害之哉昔老子述上古为治之道列子称黄帝之政由是世尊黄老者其道尚清净无为以慈俭不争为行宽廉不扰为治故为华胥国之说佛经言上古之时三界相通天人相接故治人与治天之道相若则老子所述乃治天之教也是以兼有养生之言使有国者依而行之足以反古还淳渐革华伪者也且伯阳仕周而仲尼在鲁则声闻相接亦已久矣至于问礼又亲炙焉伯阳著书虽为关尹而发而其放言岂专为尹喜者哉使其非理则夫子退而赞之必不若是其重矣历子思孟子又未尝非之由是有专门之学曰道家者流至潢有盖公河上公表章其说曹参用之齐国大治起为汉相汉民安之文帝景帝躬行其意而天下大安矣但未有深造之者昔尽其道其治效岂若是而已哉唐韩昌黎不解其旨始非毁其说宋儒又甚焉盖不知孔子子思之所存则其理也深非浅识之所知矣其弊也或为长生诡异之说或行符药咒禳之方故汉武帝遭方士之诬唐宪宗中金丹之毒宋道君有失国之忧此非老氏之过乃怪诞之士托其名耳至若三武灭僧听其邪说此等未尝知黄老之学但习妖异之术而已故不旋踵而败佛道由是愈盛此其流之为弊也又何待儒者之议佛氏之辩哉释迦出现西干举古佛度人之教与无量劫诸佛同因及无量刹诸佛同说兼世出世间之法穷心性之源者也故能遍法界而咸被亘古今而常存佛未灭时五印度国无量亿众咸得三乘圣果至今未绝东流此土又化无数亿人上士闻之则明心见性入圣超凡下士闻之则亦识果知因改过迁善辅翊王政使不烦刑罚而治矣故世之名儒英才间气无不尊奉道门高士亦或兼通至唐而禅学大行教理亦着宗通讲贯心要粲然不亦盛乎其弊也或偏行枯寂之宗或作有为之福则有独善而不能及人乃至贪着而为供养若左溪有居山之癖梁武有舍身之愚观达磨圣谛之言永嘉劝友之书有以规之深矣然法流已久其弊必臻世道污隆此亦常理自五代至宋而禅分五灯各立宗旨解悟异途心学微矣而诸方大匠力拯颓风杰出丛林人亦不少至四灯与宋运俱终独临济一宗尚流今日然自中峰撤席未知道隐何方尚赖教有明文与心为证慧命未绝有若悬丝作者弗起予将何述其衰也亦非儒者毁之也呜呼三教之弊由人致之三教之兴由人作之不有明哲何以继其绪余且世人之习性不同好尚不一故教分三等各有专门使并行于世而不相悖则人不归儒必归于老不归于老必归于佛各随机以率之则世无不化之民而为恶者鲜矣为恶者少为善者多则天下大治心学于是乎明矣奈何自相排斥必欲独立而全化岂有是理哉且教门如网漉众生鱼虽于一目而得鱼必以万目而成网固不可以一门而为教也盖万法惟本一心推原此心三教一理而已曷相妨碍哉必欲毁二教而独行正所以自灭也幸隐君子知时而兴作而起之必有盛于古矣盖三教之书备而是非可辩大言者无验则狂肆之诤息诤息理明故学者不尚言而敦乎行矣三教圣人在天之灵岂不为之裕然哉。

　　诸师人物雄伟论

　　晦翁曰梁会通间达磨入来一切扫荡不立文字直指人心当时儒学废弛佛老之流又浅陋所以横说竖说没人奈何人才聪明便被他引诱去尝见画底诸师人物皆雄伟宜其杰然有立如此妙喜赞临济云当初若非这个定是做个渠魁观之信然气貌如此则富贵利达声色货利如何笼络得他住他视之无足动其心者。

