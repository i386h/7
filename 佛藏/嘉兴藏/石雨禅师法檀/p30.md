<!-- { "loadSidebar": true } -->
　　石头南岳上诸祖以人多质朴。故酬对处显多密少。其真证者即显亦密也。其未证者俱以意通。意通则落知解。即密亦显也。非师家咎也。至于石头南岳犹显密兼唱。下及五家分门列户。纯贵乎密者。以人心雕琢殆尽。有错会者。有附会者。真假莫辨。非的悟的传。暗机圆合。宾主协通者。孰能把住探竿。知水之深浅哉。所以推此秘密一路。最妙最玄。极尊极贵。使放僻邪侈。恶魔外道不能假借以乱真。此不得不密也。古谓威音王以前无师自证即得。威音王后无师证者尽属魔邪。良有以矣。今居士虽做处质朴。省处亦真。故见诸祖平实显言。一印印去。略隐密便料理不下。此过在以显为显。未能显密圆通耳。如居士所印正脉中南泉之宽廓非外。寂寥非内。及不是心不是佛不是物等谓无疑。至于斩猫赵州顶鞋等谓不了则疑信相半。非过量人所自安者。唯居士更过此关。则一任怀中抱子。脚后登妻。尽是秘密法门。否则平地上跌有日在。珍重珍重。

　　复赣州嵯峨诸檀护

　　灵际斯兴。道音远播于桑门。佳声此振。德化潜施于词苑。瞻贻言而色起。闻高韵以神飞。恭惟诸大居士阁下心空及弟。气吞秋月之长江。意极无为。法运春风之百丈。嵯峨古刹。赖檀信而重整型规。寂照宝方。得法侄而一新仪范。丛林干蛊。祇树金汤。内外得人而有庆。迩遐获善以无虞。想佛法之隆盛俱让豫章。思祖道之恢弘咸输庐阜。衲入于仙霞。经三百而游七闽。目穷水山之势。离乎浙地几十度。而接八行招归故里之殷。且解富沙之新令。还酬宝寿之旧缘。或趁春风而笠戴。江西事难预定。或取白门而棹游贵境。法不先期。兹承宠召。未便专辰。聊申裁复以代晤言。

　　复王东里总宪

　　下雪峰满。拟走候道履奈随缘转流。览古汀淹滞山水。曾以数行遣徒代讯。复为永安路阻。至今觅便无邮。每念华林把晤。若非老居士打开格则的又焉能令贫道肆口恣心。横拈到弄。为作家相见也。呵呵。冬制正结。建宁之普明而洽。禅友适至。捧读翰招。住持三平。不胜踊跃。奈先一日为建阳灵峰邀住。未及应命而至。然积想未消。终当向百丈漈边与老韩觌面相见。不烦向侍者处寻消问息也。偈扇伴启。草复不宣。

　　答考亭朱步紫使君(附来问)

　　佛曰觉。儒曰睿。作圣皆属思也。六祖乃谓不思善。不思恶。则孔子九思中间思明。思聪。思问难等独非善欤。周公夜以继日。思兼三王而施四事。岂非欲多多益善欤。善何不可思也。关睢寤寐反侧。钟情窈窕。思果善欤。恶欤。岂圣人独难之欤。且善恶双遣。思置何处。释亦戒偏空也。抑闻之老庄其言。上善若水。水和万物而不争。又曰。贼莫大于德有心而心有眼。六祖无亦欲人忘其争。去其眼欤。易称无思也。寂然不动。感而遂通天下之故。此语颇有会欤。三教一理。愚蒙未能融合。大和尚何以教之。

　　人生日用杂念虽多。不出善恶无记三性。出则为空。入则为有。空为小圣。有为凡夫。唯大根器。大力量人。以中道第一义谛。不偏不倚。极学穷参。一旦豁然。空有双销。二六时中。随缘任运。不著于凡。不住于圣两边不立。中亦不居。克尽己私。复还天理。如镜垢尽。因人妍丑。非镜有妍丑也。佛为觉。睿作圣。亦若是而已。非属思。非属无思也。非思故寂然不动。非无思故感而遂通。道之上善。儒之至善。释之性善。非善恶相待之善也。此语三教真可会通。一言以蔽。又何足疑。若疑六祖不思善。不思恶。似属无思。不妨深体六祖问意。即知宗门谓教外别传。直指人心。见性成佛。直接引人之言外风规也。彼以三教学人著于言教。不重己灵。去道似远。间有体认。误以思惟测度。圣人境界。说时似顺。行时却违。不肯将此思惟测度的心体究一番。故祖师西来。见人说心说性。要觌体举出个心来。性来。见人思善思恶。要人觌体举出个思善。思恶的道理来。故六祖问惠明曰。不思善。不思恶。正与么时。如何是明上座本来面目。惠明言下大悟。则知宗门为人。别有长处。其意非专教人不思善恶也。今老居士既已会通。肯于不思善恶处更加参究体认一番。定知饭是米做。从上疑情一笑而释矣。然参究体认是又思。思者与思不同。教中先以无思为体。后以有思为用。尚属渐途。以其不如顿教。以思无思之妙。反思灵焰之无穷也。故终日思而无思。无思而思。高登圣域。岂小圣只知无思而凡夫只知有思耶。此六祖去古未远。尚可如是提撕。处今之世。穿凿殆尽。才有言语知解横生。不能复尔激发后昆。至使升座指挥。难为下口。不得已曲畅旁通。若一味以言遣言。以理遣理。使人撞入葛藤。无有解脱。此无贵于宗门也。衲不敢以宗自居。特信宗之妙。或可与老居士同参。何如。

　　答唐祈远孝廉

　　昨走数行草草附讯。正恐道驾冒暑。令人不安。忽接惠翰。殊慰鄙怀。所云弁山法道。居士全始。实赖全终。然全终惟艰。贵使先瑞兄安于常寂耳。虽云门一脉靡靡不振。而弟兄之分恒安枘凿者。皆贫道自甘所致。今一旦僭窃。不唯取笑诸方。亦获罪于常寂矣。况宝寿虽小。未可遽有庖人之越。万不得已。尚容秋凉。一奠弁山。择一法侄主之。一整无诤之风。庶不负全始盛怀。而且为全终稳策。余则不敢与闻。向承布施。百不却一。此谨奉璧者。恐蹈伤廉故辙耳。笑复不尽。

　　复弁山诸法侄

　　丛林者。道德之所从出也。欲行道德。先正名言。名言不正。道德废矣。今弁山法道已遍天涯。而狮虫咀啮。赖以镇安。使愚得以傍观泉石。犹冀略伸管见于他日耳。恐一番当局。未免迷生。此在诸法侄所宜深护于我也。况百丈移龛。未曾亲送。二世新迁。未曾遣吊。万勿复举。杜我将来。常住公物。檀护公书。统此璧谢。

　　与离言法侄

　　冤有头。债有主。此大众告诸龙天而吾法侄有不容避者。昨数行中无许多便宜与法侄讨得。若为先谶焉。兼之护法倾城。即请高踞龙华顶　。则宝寿峰在西溪深处当赞叹无尽也。

　　复考亭朱步紫使君

　　一出仙霞。略无宁晷。此佛法之累人耳。至于千里神驰。梦无迷路。知老居士正入慈恩院里游也。自念形骸虽远而玉枕峰松终无变色。此亦贫道于居士另一思路矣。冰轮至。得接惠翰。不异把臂一度。何啻闽越作同室观耶。灵峰残局。全赖护法为之合尖。其丛林规矩决意付托来云入室主之。以幻来年老。午星善病樵之时。想住山恐不与一人肩之。则递相推托。殊非长策。余乐助者。助之贫道。则年已知非。不复料理常住。明年俟宝寿稍妥。准顶笠一行。一瓢一侍。别构一茅于寺之北隅。或资化寺侧。得与老居士啜茗对奕。拭眼看来云与大众之有为。此又不啻乐死也。

　　复会稽诸护法

　　向年滥席天华。过蒙内外之护。至今铭佩。犹怀恋慕之私缘。贫道分惭迂拙。道力浸微。祇合屏迹空岩。任情丘壑。故拂然渡江。似不再问人间事矣。岂期入闽。辄尔数年。盖素爱闽山。故有是举。虽彼刹纷及略。不加顾卒。一旦竟归者原为宝寿破坏。意欲粗加修葺。得把茅盖头。足了一生。誓不欲再现前妆重新旧样。区区此心大都如是。前渡江登拜。欲写阔悰。复以缘隔不偶。兹蒙瑶翰忽颁。琅琅珠玉且复有天华之命。是更欲钟鼓爰居耶。虽达师弟暂避巽床。奈某衰朽。难承鼎餗。况师侄辈俱翩翩超逸。自能料理。何借手一踯躅朽僧渡江濡首耶。万不获已。一到即行。并候兴居。聆霏霏玄屑也。

　　复曹石仓侍御

　　西溪道上。等个人来。十里梅已脱雪飞花而个人犹属杳然。忽接翰惠。虽免梅花笑人。终未似把袂闲林。生我山光也。承命作赞。聊构小偈塞责。谨书请政静。闻假归便谢不宣。

　　别夏缓公居士

　　贫和尚。清宰官。正尔相当。唯损清惠。为受不安耳。贵境多善信。款话甚殷。此皆赖呵护使然。所喜郡伯政亦甚善。似不复用头陀法行常不轻行也。至廿五日始解缆。满拟一造高斋。作数刻别语。闻交游接踵。唯望风依依。觉新我瓢笠。晤谢有期。为道自爱。华藏庵朴僧数辈人颇怜之。第怜之以道者。又不得不仰仗鼎言于郡伯处矣。

　　答王祇叔居士

　　正卧疾间。高人韵士一时良集。复得居士至。使荒山生色不浅。贱恙亦繇是起。第愧黄牛橘皮。助话太清耳。前已承惠。兹复损米。正当结制。敢不拜领。为居士结一度禅悦也。谢谢。佳扇如命涂抹容补。不尽。

　　复福城众护法

　　灵山亲嘱。原为末法之金汤。梓里光招。适惬同仁之志愿。岂是祖祢不了端因。道种将圆。固渐添锦。聊用续貂。恭惟诸大护法台下朝廷柱石。乡国观瞻。摅席上之经纶。不难旋转乾坤。拨林皋之余暇。亦且推敲堂奥。以治国者治心。无异孔颜面目展。报君者报佛。居然杨李芳踪。所惜祖庭秋晚。兼之狐迹纵横。愧无宝剑之横抽。犹藉杵光之镇肃。宠翰来。当重九后。郁郁菊花新开。期谅在小春初。融融冬日暖。敬酬台谕。无任溯瞻。谨复。

　　复天宁大众书

　　于木随身。意在惊蛇拨草。逢场作戏。妙于唱主酬宾。奈何近日宗风似隆而实替。法席似安而实危矣。佛恩难报。信施何当。福城东塔既为先师来应。万寿天宁复因宝阁相招。虽指挥不能推重于人天。登临未必增辉于梵宇。喜法舟之灵塔犹存。汉官之威仪复整。移藤不远。觌面非遥。此复。

　　与存忆唐总宪

　　昨者瑶翰贲临。兼承隃糜管城之锡。奈草野不文。无以克当。雅惠可胜缺然。蒙君以蚤年掇巍科业。已追踪继美。复以慧眼勘破世篱。飘然长逝。此岂高闾门陈车马之亢宗也哉。行将起九世之白骨。登之宝池珍域。矧陟岵在瞻。宛然康寿。倘转哀为乐。决疑成信。只净名庞老不得擅媺于先宗矣。拟欲躬吊灵龛。奈方结制。不便行迈。谨遣监院俚语代伸。并祈老居士熙熙怡怡。完此一段家风。则光前耀后。虽今日之慈孝。乃他日之道爱也。专此布悰。统希鉴茹。无任颙溯。

　　与扶摇唐居士

　　犹忆曩岁。萱慈遐逝。山僧曾以葛藤一络索向穗帷饶舌。尔时尊公深道德器。可征世德之报不爽。不料尊公便尔撒手。政以继美有人。掉臂不顾。真解脱丈夫也。拟躬吊灵位。奈时方结制。不便携锡。谨以俚语半纸代伸。统惟亮鉴。可胜瞻跋。

　　寄次升陈孝廉

　　久向高致。不异大苏乃从小苏边得精神交接。何幸如之。因忆皋亭桐扣。虽绝响来久。以衲观之。遍山皆石鼓也。第复俟知音耳。他日既闻。声逸遐迩。当不使张华擅美千古矣。况渥洼池读书处踪迹无恙。岂慧业文人多忘前事耶。笑笑。
