<!-- { "loadSidebar": true } -->
　　师讳上明下方字石雨出禾之嘉善陈氏望族父文锦进礼退义以型其躬一乡儒者为之下晚以艰于育子令其庶徐氏如法相祷定光古佛而有身徐实为师生母师之生明万历癸巳正月廿九日午也自幼徇齐气宇俊逸如独鹤摩霄稍长入塾所诵习即了大义不屑句读亦不慕儒冠二九谐伉俪则曰从父所制匪我思存也父游双塔师随之行见缁衣攸叙宛然三代礼乐计决出家既又曰老父在未可奉身而去也迨父捐馆营窀穸已母令依法相西筑宗禅师剃染相传甲寅孟秋之朔云嗣是恒与静安老宿专修净土一日念佛忽擿鱼子笑曰不特西方可生东方亦可生矣静曰莫草草未是汝到家处示以南泉三不是语师钝置疑碍横生胸痛不止乙卯春参云门湛老和尚于禾之石佛师以前念佛事呈门曰此信心真切尘劳暂息耳复以碍胸作苦事告门曰愚痴东西参禅图大安乐岂是苦得来的纵苦得来也是苦禅参他作么师承启迪如暗得灯自此工夫不用气力矣时辈多弄口头擎拳竖指者满堂师窃谓禅若是者等参的我也会得一日见邻单商量公案到相关处师出曰我却道得众曰你试道看师作女人拜而出一众失色师笑曰禅至此亦为可怜俄舍去一钵飘然有孤身万里之志遂为新安诸名士所重后憩承天阅楞严至如汝文殊更有文殊是文殊者忽觉身心世界打成一片同参微相谓曰石公似有所得请试看蓦扭住曰道道师满口逼抑无对闻门主东塔又如请益门示以一人所在也要到半人所在也要到遂南询拨草乞食罗岩山下虽无深入宇宙每一俯仰自谓寸丝不挂人矣丁巳春参博山来禅师以颂偈呈政山曰语句未玄谆谆以死工策励直抵衡岳结茆毗佛洞刀耕火种值岁俭即以带沙糠为禅悦师恬如也戊午夏游五乳谒憨山大师谈至无生话酬唱甚洽己未觐云门升坛纳满壬戌春辞门住山门曰下流甘堕小乘那师曰岂懒赞之流亦小乘耶门曰亦是小乘奈单丁苦究之愿甚坚登天目最奇险处庵曰西方潜一载余枯槁淡薄倍于南岳工夫至此所谓死得活不得者是也癸亥冬闻云门大开炉韝海内英衲无不毕集即下山进堂默祷韦驮曰一生所参学问积劫所护命根尽情交与菩萨惟凭菩萨慈悲说竟大恸自此精进日倍一日因见堂中商量浩浩结同志者十人约不语限七日彻证未至所期门上堂曰放下着忽觉通身庆快如穷子归家口占偈曰平空一掷绝踌躇转眼风波彻太虚会得竿头舒卷意放生原是钓来鱼录呈云门门阅毕大呵曰弄者个彀当作么门取偈入袖中又三日闻僧举大慧竹篦子话曰如荔枝相似壳也去了核也去了放在人口中只是不解吞师不觉失声大笑首座麦大师问曰做甚么师正色曰幸遇我持不语戒自是首座每邀入室不让于师矣一日门火浴僧有问亡僧迁化向甚么处去身甚抖战门曰且莫问话先把者抖战去了着师出曰和尚何得以相貌取人门将答师即作抖势曰又作么生门曰贼师曰贼贼便归众嗣同化山和尚入室门问曰如何是一口道不尽底句师曰晨昏礼拜和尚也是寻常事门曰赵州道无意作么生师曰和尚喜着棋某甲粗知门曰他道有又作么生师信口颂曰家家有幅遮羞布放下便能当雨露独怪当年老赵州擿却头巾顶却裤门喜之以偈印曰分明识得赵州狗拾得鼻头失却口莫于万丈峰头立且向丛林陆沉走并付断拂一枝故师自号断拂子嗣为洞宗三十三代也继谒黄蘖有禅师于棋隆以绝学无为征论竟日大为赏识寻往黄安鹞儿山养静冬夜不设卧且竟夕趺坐积草为裯时当体罢则幪首假寐毕尽抖擞之风偶游渚宫闻云门讣音南还显圣卜塔竟治任入天台栖息香柏峰庚午春同具足和尚住嵊之西明作活埋计有翻转杜园还杜田那管十年廿年三十年之句继徙宝泉因象田兰芎坚请结冬不得已而起壬申出住天华暨登座举扬大法妙协全提至若钳锤学者别具作家手眼因邪打正俾帘外转身知有尊贵一路每见狂妄之徒谬称证悟师以金针玉线细密工夫为之落草盘桓则口噤不能加答盖师平日所贵者真操实履直达佛祖堂与其家风严密率类此甲戌冬峨云王冢宰世培祁中丞等请主显圣杭州司李黄元公闻师敏捷未有以异之一旦徒步入山即鸣鼓请说法师便升座公礼拜问曰请大师举扬云门未了公案师曰竹拖凤尾慵迎客公曰今日亲见作家师曰松作龙吟懒送人乃垂示法语皆赴来机公嘉叹复问曰明头来时如何师曰耶溪不许扁舟宿公曰暗头来时如何师曰此去钱塘尚隔程公曰不明不暗来时如何师曰杭州理公事时向居士道一日在报国院与石车和尚同座公问车曰往天童还到云门否车曰且看公曰雨大师不放过时如何车曰与他一顿棒师曰居士还甘么公曰天童和尚在背后师曰原来不甘公又问车曰两石相磕时如何车曰一辗便死公顾师曰和尚如何师曰只可自怡悦不堪持赠君师之应机详载语录兹不广引也丙子春严印持闻子将诸居士请主宝寿即宋石田薰禅师息影处也先是有五百年前石田五百年后石雨之谶故诸居士请师益坚师顾众曰能事钁头者随我而去师见法门愈乱不久自有定论掩关大书曰定论不须下千古偷安聊尔约三秋于关后葺茆为别室忽得石砌如八角古井师启视之见舍利杂五色土知为薰公窆地印持诸公以为舍利藏见有时谶之所云良不诬矣集生余中丞会同闽绅京台王光禄等于戊寅冬迎主闽之长庆己卯夏徙雪峰集诸房众导以上进渐知向风辛巳游古汀舣舟韩埠缁素遮道延入灵山结夏秋寓狮峰开戒及冬应鸳湖禅师孝廉朱联岳黄苏门普明之请才解制而赣州嵯峨漳州三平俱以住持相延师底力辞之居考亭之灵峰凡五阅月复归宝寿是冬再主天华癸未春屺瞻葛太常请兴龙门师见栋宇湫隘乃卜筑东偏鼎新殿堂躬先荷畚为大众倡鸠工庀材不两载而已落成甲申冬石仓曹侍御等请主禾之东塔期毕归龙门乙酉秋会四方多难兵燹交加龙门邻刹半作行营一众耸惧师示以安心静守昼夜结参因或少懈荷戟之士钦其道力莫敢举刃相傃焉山阿以宁皋亭之阳有佛日者唐本空禅师故刹也迩来住持难得其人本山勤旧偕护法存忆唐总宪武山钱郡伯等数延师主席师不允丙戌秋敦请至三有泣言大师不往古刹必废者师幡然从之比入院参徒骈集廪无宿春领众行化以瞻不足而废者修缺者补丛林应用翕然就绪及开炉弘戒众万有二千余指师书门以示来参曰择木岭相见了也松篁桥滑倒时如何松篁桥相见了也为甚僧堂前不肯住僧堂前相见了也且道丈室向东向西若也道得许汝相见不则且居门外丁亥夏闽抚佟君持景师道望修币遣官迎兴芝山雪峰二刹师婉辞以谢抚军顺其意不强起之孟秋魔事忽作师不惟不校深加怜恻故唐总宪曰道高魔高道与魔原相对待吾师汪汪千顷于人何所不容尤见道力弘深化人以不屑之教诲大为羡服大为浣慰届冬结制宿衲响臻倍于客岁一日坐金汤阁叹曰世界如此多事不如归去好乃嘱维那元正三日解制众咸惊异盖师历坐道场凡结冬俱于正月廿九日解因师以是日诞诸禅德必申庆祝而后去也众白师请如初师不许三之日解制上堂曰人人藤斗笠个个水云包出门踏着草途路转迢遥到者里不倒断得一回直饶说个回途得妙就路还家便是千里万里昔洞山辞云岩岩问向甚么处去山曰无岩曰莫还乡去么山曰无岩曰几时回山曰待和尚有住处即回岩曰此去难得相见山曰难得不相见今日若道难得相见便生几多情见了也只因洞山是个得的便道个难得不相见看他何等稳密何等把细佛日期中岂少一知半解只是到者些原委处未免走作即今你要东去西去不见古人道直须向万里无寸草处去又云出门便是草又云不出门亦是草便见举措不得只因你不能向异类中行且道异类又如何行乃屈指曰一鸡二犬三猪四羊五牛六马为甚么七人不道参至晚升座示众曰一期圆满可谓有始有终若论本分家风一落始终必不免于始终之患须知本自无始又何有终今人不解自推只管向外推求推到伏羲神农黄帝以上说盘古便为分混沌之始不知盘古是个甚么混沌是个甚么若看一念未萌以前父母初生之际岂不真是盘古真是混沌只因不觉总在始终里面安身一有始终便有生灭便有轮回所以一切圣贤苦口教你参禅参到一举一动亦无始终处便是就路还家便是出轮回处且道始终毕竟如何免得你且将年月日时推看推到一刹那际如击石火闪电光相似以拂子击案曰如者一响说他始也得说他终也得说他生也得说他灭也得若再推到初生即有灭再推到当处发生随处灭尽再推推即是不生不灭便好孤迥迥峭巍巍一任逆来顺往七纵八横踢倒便行撩起便走有甚么拘恋处便是解脱丈夫便是出尘罗汉还有此等人到此等地步么不则惜取眉毛好初四日辞众出山柱作礼问曰和尚几时来师曰初八九日便回初五日次上墩初六日至宝寿嘱付事宜谆谆不倦初七日上龙门是日山风甚厉师有寒色遂泄泻示疾至晚付托后事亦如宝寿次早命具汤沐浴旋谓侍者智海曰扶老僧起来师端坐不语时同门兄妙首座宝首座律监院等侍侧察师有去意亟问曰和尚还有分付也无师曰我无甚么分付少顷寄浮法师同陈华甫益朋二居士恰从禹航来问候师一见合掌微笑遂坐脱时戊子正月初八日申时也赴及远迩靡不惊痛越九日化山和尚渡江来封龛容貌如生封竟乃筮塔于龙门案山金龟岩下去寺三百武坐南向北师世寿五十有六僧腊三十又五初师主龙门葛公屺瞻恐师再受别请师曰脱余若赴诸山毕竟归根此地公欣然今师豫知时至示寂兹山信师言之不爽已师天性冲醇凡应缘酬物俱以慈忍力循循善诱有媺必彰有瑕必隐为世导师罕有其比然整躬勤励自超方以至行道三十余年虽祁寒溽暑丙夜不寐先觉有言古之君子其责己也重以周师之谓与嗣师而建幢者即念现主越之象田石浪如主信之鹅湖饶之荐福其余尚在水边林下潜行密用师尝谓门弟子曰诱引后学度量须仿博山接纳上流机用宜如显圣双眼圆明振起吾宗使狐狼野干假借不得是所深望也每见时辈分洞分济抑此扬彼主普明时挝毒鼓推出瞎驴使接断桥一脉有曰洞济相参千古一遇至若所历道场去住如云停鸟飞不可方格其机辩峭拔入理深谈则见于各会语录中其游戏翰墨绰有风雅则见于雪蕉诸作别有辟邪说合若干卷并传于丛林后之览者将藉是以知师者焉不肖柱觐师有年维是生平涉历本末机缘闻之颇详谨仿年谱例撰次行实惟祈立言君子博综先师遗墨摘其大要论而着之以垂不朽后学幸甚往哲幸甚时戊子仲春朔旦摄佛日方丈事嗣法小师净柱拜状。

　　石雨禅师法檀卷第二十(终)

　　(杭州府海宁县慧力寺比丘净时等助刻资肆两
槜李苾刍弘籥　梁溪苾刍等睿　盐官苾刍智圆　同劝募刻此)

　　(佛月石雨大和尚法檀二十卷费银九十五两)

　　(岁在己丑春王正月鼾关道人识)
