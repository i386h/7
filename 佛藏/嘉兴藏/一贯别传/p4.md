<!-- { "loadSidebar": true } -->
　　黄檗问百丈曰古人错答一转语堕野狐五百生若转转不错当作甚么人丈云你过来为汝说黄檗遂进闻与百丈师一掌百丈云将谓胡须赤更有赤胡须又临济见黄檗曰大愚道和尚老婆心太切檗曰大愚太饶舌待他来好与一掌临济便向前一掌云何必待他来据此二端真当仁不让也大修行人到此境界若接马驹之刀无容躲闪躲闪则丧身失命如当石巩之箭不得退藏退藏则带角披毛所谓见过于师方堪传授也。

　　予欲无言章。

　　古德云多言多虑转不相应绝言绝虑无处不通盖予欲无言者即多言数穷不如守中也如来谓之良久维摩谓之默然虽然无言无说而碓嘴磨盘犹自开花结实也复有哭金钱的小儿向前亦未免孔老子出黄檗以止之乃曰天何言哉四时行焉百物生焉天何言哉这正是一庵深藏霹雳舌从教万象自分说的道理昔药山久不升座院主云大众久思示诲请和尚为众说法山令打鼓众方集山升座良久便下座归方丈上后随问和尚适来许为众说法云何不垂一言山云经有经师论有论师争怪得老僧。

　　孟子

　　敢问夫子恶乎长曰我知言四节。

　　裴休公因见高僧真仪问于黄檗曰真仪可观高僧何在檗朗声曰裴休公应诺檗曰在甚么处公当下知旨如获髻珠曰吾师真善知识也示人克的若是何故汩没于此乎若裴公者可谓知言者也宗密云元亨利贞干之德也始于一气常乐我净佛之德也本乎一心专一气而致柔修一心而成道若宗密者可谓善养吾浩然之气者也有太虚然后有气化有气化然后有知觉知觉即心也太虚之气即浩然之气也知外无气气外无知所谓知言者非知其言也知其所以言也而其祈以言之者浩然之气也何尝二耶故孟子有难言之说若知难言二字则已言之矣何得不言所以画出浩然之光景示其直养之工夫古德云一念万年去一条白练去寒灰枯木去就是这个道理第天地万物皆由此气而化本自刚大本自充塞非实有所知而能知非实有所养而能养知无能知故云知养无能养故云养始得不害而充塞也然此充塞之妙不离寻常日用行之于义则配义故义可充塞行之于道则配道故道可充塞无是浩然之气则孰为义孰为道学者不可不知。

　　乍见孺子一节。

　　如来睹星阿难见相灵云观花道圆过涧审是四端即此乍见孺子之心也观彼气淑风温化母之灵英必露江清宿朗孤轮之素影先辉若谷语传声而不待安排似形来照镜而无容拟意正恁么时本来面目已披露矣何更骑牛觅牛耶大慧云世间离生灭犹如虚空华智不得有无而兴大悲心一切法如幻远离于心识智不得有无而兴大悲心不因内交要誉恶声而有怵惕恻隐之心者亦复如是。

　　颜渊曰舜何人也予何人也有为者亦若是。

　　百丈幼时随母入佛殿指佛相而问母曰此是何人母曰是佛百丈曰佛与人无异我后日当作焉可见大乘根器自己灵觉不昧不假他人钳锤也回之所云得不谓之大心凡夫耶古德云具足凡夫法凡夫不知具足圣人法圣人不晓圣人若晓即同凡夫凡夫若知即成圣人吾想圣人是以凡夫之知为不晓故不得为凡夫也凡夫必以圣人之不晓为知故可以为圣人也有僧问大珠和尚曰如何是大涅槃珠曰不造生死业是大涅槃僧曰如何是不造生死业珠曰求大涅槃是生死业舍闹取静是生死业有证有得是生死业不脱对治门是生死业若据此一说则佛生圣凡皆着落不得百丈颜渊不免于此杜舌。

　　象日以杀舜为事。

　　象之害舜即提婆之害佛也舜为天子而封象即佛为释尊而授记提婆也在舜则曰仁人之于弟也不藏怒焉不宿怨焉亲爱之而已矣故封之在佛则以为说法之师而成我之大慈忍力者也故授记可见圣人之心所同然皆等兖亲为一致也吹万曰镬汤炉炭可中别有清凉剑树刀山个里更无热恼舜帝释迦都在这(里去)。

　　夭寿不贰修身以俟之所以立命也。

　　文始经曰人生在世有生一日死者有生十年死者有生百年死者一日死者如一息得道十年百年死者如历久得道彼未死者虽动作昭著止名为生不名为死彼未契道者虽动作昭著止名为事不名为道以是观之则彭年不为长殇子不为短也昔有僧问老宿云生死到来时如何宿云茶来吃茶饭来吃饭此言可为修身立命之鼻祖。

　　终
嘉兴大藏经　一贯别传


　　一贯别传卷二

　　西蜀忠州聚云寺沙门　广真　着

　　玄宗

　　孟起王先生曰老子所贵道无为故其著书称微妙太史公谓其言至深远矣老子岂故创为异说以滋天下之惑必使人若其道而化哉亦见所独到处甚高故其言始不与世合夫天地人物始初果有乎诚无之也探造化之根源发玄微之妙旨致虚守静自有而无乃可长生久视耳至若雌雄白黑刚柔取与乃其所明御世之术恬淡无为之妙也讵未深于道者所能测识尝考轩岐氏之言曰无劳尔形无摇尔精乃可长生则所谓无为者盖自有焉而非故为异说者也又孔子问礼而有犹龙之叹升喜望紫气而授道德之书盖玄教自此始也李清庵曰今人日用中较勘这个巍巍活泼泼地不与诸缘作对的是个甚么较勘去较勘来到较勘不得处忽然抹着鼻孔通身汗下方知这个原是有家有的自历劫以来不曾变丘长春曰本来真性是金丹四假为炉炼作团又云未至真空阳神难出未至真空虽阴神亦难出据此诸老转语似与吾佛之教同门而异户也彼方士者流多以房术炉火为金丹踵息炼气为上乘按摩运转为功用复以六十四封而配为升降年月日时而攒火候其中妄立铅汞龙虎婴儿姹女丁公黄婆玉炉金鼎黄芽白雪素练青衣十月九转之轨则而谓之玄妙者是皆背清净无为之本性觉妙明之真讹传讹受而流浪生死也纵尔成功亦不外十种之行仙难以返夫大觉故寒山斥为守尸鬼玄沙叱作魂不散的死人也昔杨道生请益于太虚元真人真人曰吾不知汝欲为方士耶欲为道士耶若欲为方士可学采战烧丹种种术法若欲为道士须体会虚无大道道生曰虚无大道可长生否真人曰虚无自然与虚空同体亦无虚空之体说甚么长年短年道生曰不有以神驭气乎真人曰饶他以神驭气也落第二义为他只在躯壳上做工夫更不去心地上下工夫传其术者又多舛谬岂不闻文始真人曰能见精神而久生能忘精神而超生忘精神者到虚极静笃处精自然化气气自然化神神自然还虚此举上而该下也了性而自了命者也见精神者虚静以为体火符以为用炼精化气炼气化神炼神还虚此自下而做向上者了命而性因以存也此二端大小不同而皆有益于人非傍门邪术劳而无成者盖见精神者即吾教天台之童蒙止观也忘精神者即吾教天台之大乘止观也由是而得之谓之金是也由是而证之谓之长生也又安知金丹乃圆觉之(别号)长生为无生之异名哉柰之何叔世学者各立门户互相去取憎爱于其间良可哂也吹万曰可惜僧人薛道光参禅昧却法中王纵然醉得蟠桃酒总是迷头抱镜狂。

　　道德经

　　道可道章。

　　金刚经云一合相者即是不可说但凡夫之人贪着其事此故示以真常之道也寺主问拾得曰汝名拾得乃丰干禅师拾得汝归故名拾得毕竟从来唤作甚么拾得提起扫帚而立此显真常之名也然无处即有有处即无不有而有不无而无故为天地之始万物之母只这能始能母者贯四时而不改恒随缘而不迁若无欲也无以探其静中之至动若有欲也有以见其实中之至虚斯之谓妙斯之谓徼也夫此妙徼两者又何缘而同出亦何因而异名耶徼者虚也静也不空而空者也妙者实也动也不有而有者也动中有静静中有动虚中有实实中有虚同谓之玄玄之又玄也森罗万象依之而立百昌众甫关之而成四大六根山之以生三身四智摄之而得也故曰众妙之门。

　　天下皆知章。

　　古德云境缘无好丑好丑起于心心若不强名妄情从何起故执之为美者不美执之为善者不善不独此也即有无难易长短高下声音前后应知亦复如是是以圣人处无为之事菩萨生无住之心圣人行不言之教菩萨说无说之经无作也无生也无为也而无不作也而无不生也而无不为也所以功成而不知以为功有居即有得有得即有失不居不去正无得而无失。

　　不尚贤。

　　南泉谓赵州曰平常心是道盖道体本平常而用亦平常若尚贤贵货不平常矣不尚贤不贵货能于百花林里过一叶不粘身所以心常虚而腹常实根身既尔器界亦然夫何为而不治。

　　吾不知其谁之子象帝之先。

　　有僧于石上坐次堂头见而问曰汝在此作甚么曰一物不为曰恁么则闲坐也曰闲坐则有为矣曰汝道不为不为个甚么曰千圣亦不识偈曰从来共住不知名任运相将秪么行自古上贤犹不识造次凡流岂可明诸人若于这里明得便可和光同尘湛然而若存矣谁之子帝之先不离当处。

　　天地不仁。

　　菩萨应如是度尽无量无边众生实无一众生得灭度者此皆不仁故也所以万物百姓之去取生杀若刍狗之用之弃之者特自然之随顺觉性耳何尝用心哉故天地之道其犹橐籥盖橐籥虚静而不动即无屈而不减动运而愈出虽遍满而无增此其至中乎存之者即言而无言即穷而不穷也。

　　谷神不死。

　　随缘不变不变随缘者此谷神也从来活泼泼底不是死物但视之不见听之不闻搏之不得捉之无形无而有有而无玄之又玄者也圆觉经云无上法王有大陀罗尼门名为圆觉流出一切清净真如菩提涅槃及波罗蜜故玄牝之门即造化之牝母也谓之天地之根吾人得之而处中乃可。

　　圣人后其身而身先外其身而身存。

　　学人应观发毛爪齿皮肤骨肉皆归于地涕唾津精涎血便沫皆归于水暖气归火动转归风嗟哉是四大也旋聚旋散却属无常洵我身耶非我身耶而令我视听言动行住坐卧者果谁曰毕竟是谁若于此透过这一开始得非相即相即相非相矣古德云易复易只此五蕴有真智十方世界一乘同无量法身岂有二后其身外其身亦当如是究。

　　上善若水。

　　佛性如流水自处万物之下斯一下矣随所方而方随所圆而圆随所长而长随所短而短纯是一个随顺觉性所以性空真水性水真空本如来藏妙真如性。

　　故有之以为利无之以为用。

　　依空立世界以无为万有此造化之利也造化之用也有则不立一尘无则横遍十方此法性之利也法性之用也又安知利与用有与无即诚之通且复也可索而味矣。

　　是以圣人为腹不为目。

　　不应住色生心不应住声香味触法生心应生无所住心要知见色闻声也不妨百花影里绣鸳鸯自从识得金针后一任风吹满袖香如此又见色声香味亦能证得圆通也故老子为腹不为目。

　　致虚极守静笃万物并作吾以观其复。

　　复天心也一切万物皆在此中生故必虚极静笃然后见郡尧夫曰冬至子之半天心无改移一阳初动处万物未生时玄酒味方淡太音声正希此言如不信更请问庖羲且道庖羲只今在甚么处吹万曰清净本然云何忽生山河大地。

　　有物混成先天地生寂兮寥兮独立而不改周行而不殆可以为天下母吾不知其名字之曰道。

