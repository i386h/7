<!-- { "loadSidebar": true } -->
　　以心御物则识所识现矣以性摄心则觉所觉立矣安能心同造化夫造者自无之中而有然有而不有化者自有之中而无然无而不无大则看不见小则无边际古人所谓一段真风绵绵化母者也霄壤根之而成界清浊滞之而成物寂然隐之为无明父元扰润之为相续业本自无可拘本自无可名由念而有拘因用而得名也然圣人以之而御物故字(之曰)心以之而摄心故名之曰性若有若无若动若静而无方体者故宗之曰造化象之曰五行也吹万曰且道这个能造能化的东西只今在甚么处自代云水流原在海月落不离天。

　　物不知我我不知物。

　　由物而生觉故物各有知以我而对物故物各有我谓不知者果忘我而不知耶抑忘物而不知耶忘我而不知物之知存忘物而不知我之知在乌得罔然而不知乎所以然者天地一物也万物一我也吾以未始游则刹海悉融于一默吾以有始用则亿身充遍于十方▆天地根吾根万物体吾体是不容于知也故曰不知。

　　一贯别传卷二(终)
嘉兴大藏经　一贯别传


　　一贯别传卷三

　　西蜀忠州聚云寺沙门　广真　着

　　释宗

　　世尊拈花迦叶破颜微笑盖此花自日月灯明来至于阿难则又倒却门前插竿矣展转相传如一灯然百千灯明明无尽故西天所以有二十八相也末后菩提达磨则为东土初祖熊耳之壁观髓总浚于神光黄梅之偈呈心却传夫怀护继而有瞬日扬眉擎拳举指者或行棒行喝竖拂拈捶者或持又张弓辊毬舞笏者或拽石搬上打鼓吹毛者或一默一言一吁一笑者皆不离这夜夜同眠朝朝共起的东西于日用中朝三暮四朝四暮三耳且道今日落在吹万和尚处又作么生南山之竹羖羊之毛卷析尘中扬缀露眼开壁上点扶摇书单越于两夬画浮提于半刀以之驾须弥则量等须弥以之驾法界则光充法界以之传真真不立以之分妄妄本空试问山未产竹时地未生羊时佛未说法时驾个甚么注个甚么曰不道驾注不得只是诸人难识。

　　心经总说。

　　临济拈云有一无位真人在汝等面门出入未据证者看看只此一转语大似露出自在菩萨矣第性体冲漠无处不周烦恼不乱禅定不寂谓其有兮则不立纤尘谓其无兮则横遍十方非内非外而能内外非有非无而能有无非动非静而能动静随缘不变不变随缘(自自)在在者也菩萨观之而取证故名曰自在菩萨也行之而至于究竟本源处故云甚深般若也劈破面门通身露出举步踏着开口道着夜夜同眠朝朝共起故云▆也然观者不观之以目而观之以耳照者不照之以心而照之以虚耳返于虚五蕴即空矣空非空无之空乃五蕴转复乎本源而同一佛性故云空也永嘉所谓无明识性即佛性正见色空不异也五蕴既归于真空何尝生灭增减故根非色质之根乃清白梵行之相也尘非对我之尘乃无量之妙义也识非妄生之识乃恒沙之妙用也示四谛非四谛借黄花而显相示因缘非因缘假翠竹以现形故云无眼耳无苦集无生老也菩萨于此兴如幻三昧而随流得性故云远离诸佛以此具足圆觉而能住持故云菩提吹万曰本自不迷用悟作么本自无失得个甚么昨夜龙宫熏象藏洒落须弥遍地金持念心经者亦复如是。

　　金刚经

　　大义。

　　金刚经者乃三藏之骨髓而四句偈是经之骨髓所以须菩提首问云何应住云何降伏启四句偈之旨也世尊答应如是住如是降伏显四句偈之妙也种种譬喻多以布施功德为较量者证四句偈之无穷也及至云何为人演说不取于相如如不动提四句偈之究竟也夫何以谓之四句偈也傅大士云若论四句偈应当不离身如如居士颜柄曰生死不能汩凡圣立下风在于寻常日用中字字放光头头显露初无一点文墨污惟有过量人方知鼻孔原来在面上以此观之则世尊亦未尝说出欲令人不取于法相而自契本地风光者也何往往执文泥象之流擅来肉上剜疮眼中着屑苦苦穿凿如此或以经中见成四句偈而参者此声闻之见解也或以随意到处而拈为偈以悟者此菩萨之见解也又或者曰无法无非法无人无我无生无灭无佛无众生以此无作无为而为偈者此外道之见解也在如来则不然本自无法可说是名说法本自无生今亦无灭本无菩萨亦无菩萨字本无四句偈亦无四句偈字本无菩提亦无成菩提者本来无佛亦无成佛者本无众生亦无号众生者自性如如常住于世不容一物而不碍一物是则名为真四句偈也且世尊住世四十九年说法五千余卷乃独难说此四句偈耶是偏本不容说说则反落为文字而成死偈致人不去分中寻活▆也若会得活的则部部字字皆为真偈即曰醍醐如▆未然则部部字字皆为文字而成毒药。

　　须菩提请问云何应住节。

　　须菩提问云何应住云何降伏其心此即文殊白椎之请非教相启问之语也世尊云应如是住如是降伏其心这一转语又令良马见鞭影而行非答辞下注脚也义学之师多有不会本地金刚错认如是二字或指东画西引前结后而解所以古佛过去久矣独如如居士颜柄释曰如是者只这是也略有少分相应不见大珠慧海禅师初参马祖祖问曰从何处来曰越州大云寺来祖曰来此拟求何事曰来求佛法祖曰自家宝藏不顾抛家散走作甚么我这里一物也无求甚么佛法师遂礼拜问曰阿那个是慧海自家宝藏祖曰即今问我者是汝宝藏一切具足更无欠少使用自在何假向外求觅师于言下自识本心若会得此经问答即与此段公案相合问处即住处住处即降伏何劳捕影寻踪牵藤引蔓也向上者当着眼。

　　九种众生。

　　九种众生者有因有果多以楞严十二髅生解者犹未得其旨也何也十二髅生即四生可统矣而后五种乃色界无色界天人也安能以萤蚌销沉鬼神木石蒲芦袅镜而解之耶如卵生则以迷性为因故无明凝结而造业胎生则以习性为因故杂染烦恼而流转湿生则以随邪性为因故欲爱浸淫而使心不定化生则以见趣性为因故彻起善恶妄缘而入天堂地狱若有色者谓起心修心妄见是非内不契无相之理为因其所证初禅天至四禅天诸天人此天人但有色身而无男女之根绝其情欲也若无色者谓内心守直不行恭敬供养但言直心是佛不修福慧为因其所证即无色界之诸天人无有色身惟一灵识而已若有想者谓不了中道眼见耳闻心想思惟爱着法相口说佛行心不依佛为因其所证即有想天之诸天人亦无色身惟微想念而已若无想者谓迷人坐禅一向除妄不举慈悲喜舍智慧方便犹如木石无有作用为因其所证即无想天之诸天人但一念寂然不动而已若非有想非无想者谓不著有无二法想然有求埋之心在以此为因其所证即非想非非想天人念虽寂然不动而不似木石犹有活机存焉此乃三界之极处也其寿泰止于八万劫而已呜呼其能顿开九种卓越乎三界者谁耶咦公若知本源佛亦不相似。

　　若心取法即为着我人众生寿者。

　　我人众生寿命四相有于法上解者有于相上解者有于心识中执着处说者俱未得旨趣何也若以解前章之四相犹可饶舌此节云若心眼法降为着我人众生寿者似难以之分解也且如以经为法过眼观之心即爱乐故名为取要见一取之际以何为我以何为人以何为众生以何为寿者分之不得一之不可所以未适邯郸切忌效走也吹万曰众生色质六根所统故六根即我相也既有内根则有外尘所对故六尘即人相也根尘相偶识生其中故六识即众生相也三者与生俱生相续不断故为寿者相也夫如是则眼见色即识其色执之不去四相一时披露矣故曰若心取法即着我人众生寿者乃至取非法亦复如是昔西天梵志以两手执合欢梧桐花供养世尊佛令放下着志即放下左手之花佛又云放下着志又放下右手之花佛又云放下着志曰某甲两手放下还教放下个甚么佛曰我教你放下六根六尘六识志于此得悟盖根身器界无明烦恼总由三者而有若三者解脱则四相绝矣故予教人离去四者当在这里荐取。

　　我念过去无量阿僧祗劫至无一空过者。

　　经云我念过去无量阿僧祗劫于然灯佛前得值八百四千万亿那由他诸佛悉皆供养承事无一空过者翠岩禅师曰道远乎哉触事而真圣远乎哉体之即神所以香积世界以香饭为佛事娑婆世界以音声为佛事翠岩这里只以出入息内供养承事三世诸佛无一空过者三世诸佛是翠岩侍者无一不到如一不到打三十棒诸上座还会么所谓将此深心奉尘刹是则名为报佛恩也据此老所见大似亲得如来心传供养之理宝积经云无佛想无法想无僧想无人想无自无他想是则名曰供养如来然既无诸想则出息不涉众缘入息不居阴界矣吹万曰贫道无蓄物毕竟是这等供养。

　　五眼。

　　或则如来所具五眼众所见者唯知两青莲目为佛眼而彼四眼又在何处若谓一佛眼统之则先德注云肉眼碍非通之句难于佛分上说也且经云如来有肉眼是佛之肉眼果有碍而不通耶在凡夫之肉眼则可倘佛之所具似不可模胡放过关也吹万曰如来两目青眸不异凡夫以此能知四生六道升沉因果故曰肉眼佛性先天而天弗违谓之天中之天以此能知三界九地差别因缘故曰天眼如来具四智证六通遍无量身了三世事故曰慧眼如来自菩提场三七思惟转十二行法轮宣五时半满之教末后拈花直指妙心故曰法眼如来具足圆觉住持圆觉现八万四千相好光明藏身坐恒河沙世界刹海金莲故曰佛眼诸仁者要得具此五眼不可向外别求贫道吃茶时口上有眼背后摸枕子手上有眼夜行不踏水脚上有眼玄沙云尽十方世界是沙门一只眼尽十方世界在沙门眼里汝等诸人又作么生看照咦。

　　弥陀经

　　若一日至一心不乱。

　　经云若一日若二日者皆不定之辞即若有人或一日或二日之义一心不乱者有事有理事者谓先须敛念合掌正身端坐住想彼佛丈六金身三十二相八十种好一心归依念佛相续不忘此心专注不为尘缘之所扰乱此事之一心不乱专持名号也理者此念佛之时审这音声从何处起及至念后看这音声从何处灭念者何人审者何人灭者是谁看者是谁参来参去参到参不得处忽然摸着鼻孔通身汗下方知道这个原是自家有的自历劫以来不曾变此理之一心不乱专持名号也如或理事相融脱开对治则入门见弥陀出门遇释迦折伏摄受若指诸掌也吹万曰汝若不来东胜神州持钵西瞿耶尼吃饭入门见阿谁出门遇甚么。

　　一切诸佛所护念经。

　　此经乃世尊演说弥陀乐上功德故不可思议其量而复举诸佛护念是经及持经之人盖此法利益广大所以诸佛称赞大护念者护其念也一念方萌万机齐出善恶好丑无所不为唯过去诸佛收一念复于天性护持不动自然定慧有常故名为经经者路也此是修行真常之路也弥陀释迦曾如此护念十方诸佛亦曾如此护念现在众生亦必如此护念故曰所护念经僧问云门不起一念还有过也无门云须弥山只今护念者不知有过无过咦。

　　四十二章经

　　问沙门章。

