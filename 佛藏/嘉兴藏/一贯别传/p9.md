<!-- { "loadSidebar": true } -->
　　此一节虽是开富楼那之大机实乃显如来藏之大用重在汝以色空相倾相夺于如来藏而如来藏随为色空周遍法界我以妙明不灭不生合如来藏而如来藏唯妙觉明圆照法界之句盖以色空相倾相夺者是▆生灭相起生灭之心欲以此心合如来不生不灭之心无有是处何为生灭如地水火风四者人以为实有是相若以众类所观生灭之心论之地性是实则不可▆易法身菩萨能变大地为金地种顿失则岂真实又如墙如山呼声能度则岂真实水性是实亦不可更易然则天人见之为琉璃饿鬼见之为火鱼则谓之室庐亦岂真实火性是实亦不可更易树提伽生于火中是火为母慈又西国有布以火浣之鲜明谓之火浣布亦岂真实风性是实然则列子御之旬有五日而后反又舟得其便而驾之亦岂真实彼之诸物悟者观之虽属虚妄而知有如来藏者存迷者见之以为实有而惑为实相故欲合如来藏不生不灭之性而不可得所以如来初非之则见如来藏可以为非相之相也次即之则是如来藏可以为即相之相也终则离不离之则见如来藏可以为是非莫定有无莫测体用齐彰之相也或问曰何谓是余曰天女神通变舍利何谓非穷子见父不知归何谓离不离有时憨有时痴非我徒中怎得知。

　　演若达多迷头认影。

　　众生背觉合尘而不返如达多背头着影而狂走然此合尘着影处只一迷耳岂有因缘自然耶所以诸佛合尘返影只一悟耳亦岂有因缘自然哉故烦恼菩提无二无别也在二乘人又不然彼则舍妄尘而执无相以为正却妄心而守照心以为真于中恬然自在便谓涅槃殊不知真常流注而妄为恬静此亦与达多之迷头认影无异也在二乘则曰藏镜狂走之人也在众生则曰执镜狂走之人也在如来则打破镜了故有头面无影有照而无相尘亦不去而法亦不着也问何为镜答前不云乎觉明为咎是也问如何打破答拔倒须弥山踏穿香水海突出混沌来几个知好歹庄子云中有一人非阴非阳处乎天地之间此乃打破镜子之人也。

　　浮根四尘流逸奔色等句。

　　诸家以浮根四尘解为色香味触或者又以为地水火风予独不然据阿难答世尊云我今观此浮根四尘祗在我面之句则一面字已局定矣如是准正受禅师所解色声香味也有问者曰色声香味以之解阿难所▆则可以之解世尊云浮根四尘流逸奔触流逸奔法者恐说不过去也答正在世尊所说者极当以色声香味解也所云浮根四尘而独不云六者何也盖四大中眼耳鼻舌为浮根色声香味乃(浮尘)也而身意两根为根尘之本当以沉字对看在身则统此浮根在意则无此浮尘一切烦恼缘影妄想皆由此浮根之所招引若无浮根招引则意根以何分别思量身根以何分别触受正以色声香味眼耳鼻舌为枝叶故曰浮而以身意触法为本蒂故曰沉也四大一有此四者为先则门门奔外而交物耳深造者请熟参之勿叱予之饶舌。

　　观音三十二应。

　　或问观音菩萨以圆通随类应现如现独觉声闻天龙鬼神等身则可也乃至菩萨胜解现圆即现佛身而为说法然则佛身者而反以菩萨能现乎若是则观音为何等人也答三十二应者有理有迹以迹言之则观音由耳根闻熏闻修此根极圆而内外十方世界无所不通故始修者圆通之因而所证必圆通之果安能不应现于三十二身也以理言之则洪荒未判太音希声继而大冶将陶则有威音有雷音有梵音有世音也大何以谓之观世音也盖万物皆负阴抱阳而成形冲气以为和此气入于形质散于四肢言则为声听则成响视则为光动则成触无不赖此冲和之气也欲反之者作何下手修持唯声与视可为渐入之法故收视返听者正内观其音声也观与声尔者成片而圆裹太无融合十极则三十二应者何人无之语佛法则现佛身语独觉法则现独觉身乃至语天龙鬼神等法即是现天龙鬼神等身也此乃不自观音以观观者之观音而使之然也噫南华云咸其自取怒者其谁耶此非世音乎还丹一粒分明在流落人间是几年。

　　十四无畏。

　　此十四无畏一节重在由我不自观音以观观者能令众生观其音声即得解脱之处夫声音无相者也而曰观者何义且云不自观音而又以观观是必有所以焉予尝读周易诸子等书多见有论性学之理与吾教渐说者无别盖天地未形世界未立先有无极之真而宰于恍惚杳冥之间即空中之妙有也及乎天地既分世界已成则万物各得此真而为性为命命犹令也非血气之质识息暖三之所谓命也谓天之所以命于我者吾则谓之性也然则此性作何形状而窥之横渠先生有云由太虚而有天之名由气化而有道之名合虚与气故有性之名合性与知觉故有心之名此气负于人身藏于虚穴升降错综充塞周遍有此气有此理所以谓之理者即灵灵寂寂的东西也楞伽所谓阿赖耶识即横渠所谓知觉也故气以行乎理理以载乎气互相动交则在眼能见在耳能闻在鼻辩香在舌谈论在手执捉在足运奔唯在虚穴腔子中发则为机拟则为意起则为念动则为情正则为志邪则为欲知则为分别识寂然不动而不能打破此一着此即含藏识之体也今之观音菩萨不自观音者谓不以外观之目视其窍中已发之音而以返视内观天则之目视其窍中未发之源所谓气母也太音也无极之真也空中之妙有也天命也性也所以令众生亦自观其所以之音声即得解脱诸种烦恼也工夫至此则见闻觉知俱化根尘识相尽泯六根圆澄而互用三身任运而无碍又何爱欲兵戈药叉枷锁之能侵耶后之知见旋复观听旋复断灭妄想熏闻成闻闻熏精明音性圆销灭音圆闻熏闻离尘纯音无尘销尘旋明融形复闻六根圆通单持名号之十三无畏者莫不在此最初(一着而变化也善念观音者切勿错过)。

　　八万四千首臂宝日。

　　或曰观音菩萨以圆通之修证者能应三十二化亦能施十四无畏此则有理有迹然兹之四不思议中又能现此多首多臂多目此亦有理有迹乎答此真不可以心思言议也盖由修持有不思议理而后有不思议迹也非善观音者孰能入之夫此首臂目三者俱以八万四千为数即观音之身一世界也一天地也何也地至天八万四千里人身贤脉至心脉八寸四分道家所谓心天肾地也散于周身则八万四千毫毛也在心意识中有八万四千(尘劳)也在法门则有八万四千度无极也独人身八寸四分中有一无位真人非阴非阳彻上彻下处乎天地之间放乎广莫之野逍遥乎无何有之乡与太虚同体真空绝待所以观音得此而能变此多首多臂多目者也此其迹乎昔有无目道者淋雨之后著白衣拄杖而自山来时人见其衣履无泥垩谓曰才风雨已道人何为衣上无泥迹道者答曰吾拄杖头上有眼若是则通身是首通身是臂通身是目也此其理乎个里知音切勿执像为是。

　　文殊选择。

　　或问二十五圣者各以一门而获圆通而文殊独择观音为最是何义也且世尊于雪山夜睹明星悟道此则由见而得也至如手弄琵琶楼阁弹指袖出摩尼良久默示放下欢梧拈花微笑达磨安心慧可忏罪天龙一指黄檗三打若皆必以耳根而得则诸老辈只今犹在葛藤窝里尚不知文殊作何见解而有如是去取也请详教之答前不云乎彼等修行实无优劣前后差别我今欲令阿难开悟二十五行谁当其根又云入菩萨乘求无上道何有便门得易成就盖文殊以耳根为最者谓耳根反闻用工便易过于二十四行也何以见之要知圆通即性体也发而为视听言动用也用易明而体难会即诸根只可明于外而实难返乎内也如眼能见外而不能见膲腑身能与物相合而不能内合于性鼻能闻香于外而不能返缩于内舌能尝味而不能自尝其舌意则举念为知不念则无知唯耳根外则能闻诸声内则能闻真气彻上彻下恍惚氤氲其耳神乎陈眉公云耳中忽闻金声玉声乃是真气来入道欲成就雪窦云眼见不如耳见者是也观音以此而入便能三十二应十四无畏谓通身是耳也而诸余圣者各自以见为见以心为心而不能通身遍用也又安知眼可耳鼻可口身可心岂拘拘一块血肉而已哉。

　　楞严咒。

　　或问此咒之灵何广大无穷也能令闻持读诵书写佩带供养者即获摩顶远厄灭罪息灾感通护持乃至入道以证菩提等事自今观之则闻持读诵者不少书写供养者恒多而摩顶感通之妙不逢灭灾护持之功未得岂佛之虚说耶抑持之不法耶请详其故答古德有云佛说一切法为度一切心我无一切心何用一切法世尊自雪岭而来唯以直心修炼初未尝说是咒也摩诃般若经见世尊宴坐帝释护持亦有魔属欲侵其侧帝释云予有咒乃默念曰摩诃般若波罗蜜于是魔属尽化盖咒从直心而得纵念之亦般若也今之人耳虽闻而心未持口虽诵而身未佩设以供养或一日一至一月一至而已故于感通不相干涉然持非徒以言句而持也即佩亦非徒以言句而佩也此咒乃不思议之旨即以不思议之心持之乃可夫此心既至于无忍无议矣是则何思何议即郡子所谓终日思虑而未尝有所思虑者果能到此不思不议之处则万有皆空真常独露如如了了明明晓晓此真白伞盖也朝如斯夕如斯一息如是千古如是若逝水之不舍昼夜也六祖云从劫至劫手不失经从昼至夜无不念时正此之谓与如是之人非佛之来摩顶而自性自摩谓公若知本源佛亦不相似也非金刚之来护持而自性护持谓念虑未起鬼神莫知不由乎我更由乎谁也非恶星灾难之远离而自性远离谓内省不疚夫何忧何惧也若然者通身是咒通身是护法乌得以虚说目之乎咦只恐未到水穷山尽处还须默地娑婆诃。

　　众生十二种类。

　　或问众生世界皆因妄明发生而有然则今人所作所为无不是妄明显现何世界不见重出众生不见并有似与经义相背也请释其说答大道本乎一心一心包乎法界此理之所难隐者所以世尊前云富楼那之义谓虚空为同世界为异众生乃无同无异之相倘若吾人一念清净则六根寂然而同体是吾之虚空也才一着境则六尘纷然而异支是吾之世界也少焉忽生忽灭或真或妄则六识炽然而若同体若异支是吾之众生也有此三者含藏自性迁转不化是则为轮回中物矣即十二类亦由是而有也岂不是众生世界皆因妄明发生而有耶大颠所谓清净界中才一念阎浮早已八千年者正此义也透得过的当于这里猛省劈破面门同自不同异自不异山河原是法王身糊饼依旧是馒首是佛亦空何十二类之与有。

　　三渐次。

　　或问三渐次法除其助因则身清净矣刳其正性则心清净矣此则违其现业则根尘二种不相流碍二种不偶识亦不生所以安隐且有一切如来密圆净妙皆现其中而获无生法忍似将及第矣何故又云从此渐修安立圣位耶答菩提本无渐次因摄众生之心而有渐次众生既著有而生则摄生处亦假相而进即法华之化城为歇其劳心以助前程也若是过量之人开口道着举步踏着夜夜同眠朝朝共起以何为渐复谁作次这是不读诗书人公案若是读诗书人此三渐次法正是会做文字了必须举乡试举进士然后得名得位也岂可不用圣位哉只是到那事业完备时归来林下依旧是个未曾读书人菩提涅槃休歇如是或又曰过量者不用渐次即名位亦不用乎答应以佛身得度者即现佛身而为说法。

　　十信。

