<!-- { "loadSidebar": true } -->
　　夫幽壑兰芳馨香自远崇山玉蕴润泽流辉非兰性欲传而玉质本润良由懿德内充夙光外布者今于圆公有以见之矣公讳明圆字约文盩厔李氏子生禀异质幼挺玄机年甫十九诣松岩寺礼讷庵出家既受具遂行脚南方参江浙诸大宗匠于棒头喝下皆有悟入知不思议力性自具足禀明于心不假外也翻然归秦会月岩和尚住会城之养生院一见则机缘契合遂传心印志在韬晦患为人师乃于灞上之王村静室以终其志远绝尘世澹泊自处峻节孤风足为世重关中之弘法阐化者皆以座元迎之甲子春余自中州受长安士大夫请来主兴善法席是冬禀具者众亦青佐余羯磨时春秋鼎富默识以为后学有望戊辰夏忽示微疾书辞众刹嘱累后事沐浴更衣书偈跏趺而逝适康熙廿七年六月廿九日也世寿五十五僧腊几十夏公为人朴厚端重寡言其见地稳密机辨自在高尚足以起末俗法眼足以振颓纲虽影不出山而声光远及岂非幽壑兰芳而崇山玉润者耶观其临终安详自若履践可知况月岩和尚在法门与余为从兄弟圆公乃从侄也平日视余犹诸父今不幸不得视之犹子也其徒实力建方坟来丐余铭余虽不能铭以法乳渊源有亲亲之义不揣固陋以序其实行其铭曰。

南山巍巍兮若形仪之轩昂渭水汤汤兮若法乳之源长道尊为众归兮又何在乎开堂德重能韬光兮似大梅之智常宗社方引领以属望兮为法门之栋梁胡报缘之忽尽兮早趋顺乎寂场自古佛祖有来必往兮嗤俗子之悲伤适草木之零落兮乃藏真于五岗庸讵知夫法身之不灭兮树松柏之苍苍若斯人之道全德备兮宜刊石以表彰使千秋万世兮与日月以争光我志其行实兮贻后哲之来详

　　比丘省然塔铭

　　夫长天云淡月华始新秋深木脱山形骨露死生变幻如野马之翻空自二气判形已来群有颠瞑于长夜几能眼活而一觑破得来去自由者其谁也非夙薰般若定力资深而超越乎世量者亦未易得吾今于省然比丘有所感焉比丘讳性铎字省然金台之武清张氏子生于明万历壬子赋性质朴风神秀爽幼喜趺坐长厌世尘于顺治庚寅礼香河恒庵耆宿披剃由是堕三宝数壬辰圆具于广济玉光律主初游讲肆傍通经论一日阅六祖坛经知有宗门向上事遂买草鞋行脚游五台趋少室过关入泰将诣峨嵋以夙缘故憩于泾水之南壬子春余杖策关中开法兴福铎领监院事不惮勤劬竭尽心力不啻杨岐之辅慈明也及弘开炉鞴痛吃钳锤于棒头喝下往往有颖脱处庚申秋余有金粟之命别去四载甲子复徇西安当道护法之请来主兴善铎眉寿益高皤然矍铄于丙寅春迁近池阳之宝鼎寺不及月以微疾奄然化去世寿七十四僧腊三十五夏徒子法云为筑方坟瘗于宝鼎之南请余为铭乃序其由而系之以铭曰。

　有大比丘　　法门龙象　　气宇昂藏　　学穷三藏
　严净毗尼　　师心宗匠　　悟法皆空　　知心是妄
　扶竖法幢　　宗猷毗赞　　痛耐钳锤　　老当益壮
　迥脱罗笼　　几曾血战　　时节到来　　草鞋跟断
　复命归根　　彻证无上　　我作铭诗　　千载炳焕

　　比丘翠林塔铭

　　圣凡虽异利生之迹无殊大道玄同应化之征靡一所以在昔圣贤以传心为学诚明合体而教化兴是故吾佛世尊以教外别传不立一法而斯道着其间贤豪英特之士绝类离伦之徒往往勘破世缘脱离尘爱一超直入固能透脱情关掉背生死得大自在逆行顺化人莫之测诚不可以心思言议者也吾于比丘有所取焉比丘讳如清翠林其字也庆阳王氏子幼不茹荤乐行善事无意尘俗于顺治癸巳夏礼玄庵耆德出家授以念佛公案久无趋向遂奋志南参由泾涉渭至终南偕弟如洪号无尽亦庆阳人同受具于南禅律主时戊戌岁也乃担簦吴越于诸大名宿无不遍参随处皆有省发后游楚黄之双台椎拂之下烦羊顿息害马都捐由是拳拳服膺克苦精勤身役众务双台和尚乃赠之以偈曰自古担泉带月归善护都许者阇黎深深藏在眉端上异▆光前耀后机次年春辞归关中晦迹于泾阳之北太李村白衣庵非佛言不言非佛行不行缁素推重为一方导师重建崇福古刹寺功未竣而忽染微疾于是年甲子六月初五日告辞檀越嘱付后事毕奄然而逝缁素为之筑方坟瘗于崇福之西南隅世寿七十僧腊二十七夏先是弟无尽者于己未年七月二十八日示寂化去清留而不葬以待异日同穴至是果符其愿也度僧徒若干人近事男女若干人其徒性悟其行由来请余以铭其碣以余知清兄弟故也乃为之铭曰。

异人杰出自庆阳兄弟相从叩大方本来面目诘狮王虚空落地绝承当倒转芦航返故乡潜行密运兹韬光渊默雷声难覆藏缁白为之尽心降重建古刹道之傍胡为趋寂示无常窣堵嵬然耸穹苍嵯峨峰五泾水长铭诗我作清乃彰劫石可消志不忘

　　比丘慧元塔铭

　　比丘慧元蜀之德阳张氏子也幼喜游侠好浮图顺治甲申至秦于泾阳之松隐庵礼超凡耆德出家丙申圆具遂行脚东南丁未夏余从少林过风穴参先师云老人时元已在座下见其气宇轩昂迥异他众于参请之际机不多让后遍参吴越于棒头喝下似有所获庚戌归秦至邠州皇涧寺为檀越皈依遂开十方院接待云水僧众以事繁故嘱弟印元总理院事飘然长往余时初领广教住持适元至即佐理客司会余赴中原新蔡之请乃诣泾阳楼南村有宝鼎寺倾颓日久目击心伤遂奋然僝修不一载厨库僧房楼阁凌霄如天成地涌可谓以菩萨心而勤作佛事者赖只身独任经营过劳遂染微疾一日唤小师嘱以后事索笔书偈而逝元生于崇祯辛未示寂于康熙乙丑七月二十六日世寿五十五僧腊三十夏小师性义为建方坟欲刊石于上远来丐铭于余乃为之铭曰。

　生死机关　　只在一窍　　半生参勤　　已得其要
　泥牛哮吼　　虚空发笑　　撒手归来　　尚能明妙
　书偈临行　　得真实效　　劖铭金石　　灵光永耀

　　彻宗藏公塔铭

　　公(讳)海藏字彻宗江南庐州合淝孔氏子幼负豪侠仗剑游秦拟欲从事军门以数奇弗果其志一日入晋济庵闻诵金刚经得解其义忽勤诸行无常之感遂释佩剑出囊金设斋礼心晓和尚出家时顺治壬辰岁也初授以念佛公案终日口诵不辍常住以接待为务料理院事公便能以苦行自任朝夕不懈寒暑忘疲甲辰圆具于兴善易庵和尚精勤戒律有马胜威仪之风规志切向上以师老不敢远离服劳侍奉后以心晓和尚圆寂嘱公继席方丈接待十方常以为众为心云游禅衲得休歇焉如公者可谓继志述事之能者也于康熙二十六年丁卯七月偶染微痾遂唤小师并执事人嘱以后事奄然而化世寿六十岁僧腊二十四夏徒众欲建塔于普济庵内丐铭于余因不辞固陋乃赘之以铭曰。

　山川钟英　　秀毓斯人　　缘生淝水　　幻迹西秦
　六岔路口　　粥有饭有　　普济为心　　能歇狂走
　二十年来　　旧店新开　　继志述事　　公其人哉
　道行超卓　　忘身为物　　不着我人　　化洽泰国
　四众皈心　　瞻彼慈仁　　忽尔示寂　　兔晦乌沉
　公真铁汉　　回头是岸　　裂破虚空　　泥牛血溅
　撒手便行　　夜半正明　　归根叶落　　无灭无生
　一锥永耐　　真光常在　　劫火洞然　　此塔不坏

　　本源悟公塔铭

　　夫日月丽天生盲俱获其益春回大地寒谷均遂其生故吾佛世尊法身普遍弥纶万有该括十虚凡曰有情无不俱足者也虽边地蔑戾苟因缘会遇无不使人人入佛知见转烦恼为乐土醒愚顽而为智慧者是在开化之功何如耳余于本公今有见焉公讳明悟号本源秦西之宁远人姓王氏生于昭代天启七年丁卯甫二十五离尘圆具便行脚南方参诸大宗匠之门于道有契杖笠归秦遂受记莂于圆通旵岩和尚志惜秋霜卓锡于醴泉之仁义里数椽苫头仅蔽风雨静默自居行不越阃者二十余年乡人向化礼敬皈依公无出世念每惭末运佛法滥觞故深潜韬晦以高其志非友不友非道不亲亦法门之应瑞而独善其身者于康熙二十八年某日某月患疾命小师及众檀那嘱以后事奄然化去公体貌丰满道行超卓律身俭而甚严处人恭而有礼所以为人天之皈敬世寿六十三僧腊三十一众谋建塔于九嵕山麓之观音寺南址小师某远来丐铭乃为之铭曰。

　道运竺干　　法流东震　　五叶弥芳　　临济独盛
　西有伟人　　妙契天真　　九苞威凤　　一角祥麟
　惜霜志久　　幻缘非偶　　木马奔腾　　铁牛哮吼
　踏破虚空　　无缝是崇　　灵光炳耀　　千古宗风

　　辞

　　归去来辞(有序)

　　明崇祯十七年岁在甲申值流冠犯关神京失守龙御上宾四海鼎准率土蜂飞是年八月巨寇▆现忠据蜀僭号顷复屠戮生民血丹原野全川绝草色之青骼胔相枕灌莽满骷骸之白真宇宙未有之奇凶今古从前之异变也岂止血流漂杵也哉毒暴惨酷不可甚言予幸脱于锋镝万死一生之中窃毋逃难于秦闻高衲辈言皆往昔定业予始悟劫运乃夙因所造之恶果循环耳寿命有尽微生几何以有限之身而造无穷之业况诸行无常梦幻空花岂有实耶遂决出尘之志乃和陶渊明韵作归去来辞咏以见志云。

归去来兮空门有路胡不归既觉尘劳之役役奚踌躇而自悲昔回途之选佛有丹霞之可追遭逆冠之凶惨悟夙业之隙非出网鹿于三跳投簪发而缁衣询出世之奥论探离言之旨微乃聸梵宇快意如奔金绳界道无上法门诗书遐弃贝叶唯存公叔交绝文举空樽习钟鱼以结课慕拈花以破颜瞻高车之易殆思下乘以休安披林花之馥郁听鸟语之关关了世味如嚼蜡破蕉鹿之梦观远尘器之俗虑绝人事之往还荫法云于金地嗅薝卜而盘桓归去来兮割恩爱以长游忆泰火之灰烬纵富贵兮焉求虽情华之初遣惟养母以解忧承菽水于欢膝歌采芝于云畴疑弓息影固壑藏舟堕亡羊于岐路悔类狐而首丘无前知之明哲愧饮牛之上流信万法之皆空故事事而心休已矣乎奔出火宅今其时如鸟脱笼不可留胡为乎仓卒欲何之唐虞不可见成康未可期刻远公之莲漏种山芋而日籽掩松龛以息虑坐壁观而捐诗要唯人而自肯意决志定复何疑

　　丁卯仲春结茅终南翠微山中再依韵作归去来辞

归去来兮终南深处我将归瞻高霞之孤映唯猿鹤之啸悲虽亮公之已往其志尚之可追感年华之易迈嗟人世而日非杖棱棱以导步草曳曳而牵衣间幻住之斯寄插茎草于翠微万峰环拱势簇如奔依山凿径编槲为门沙泉石井古迹犹存鹿豖同饮如公大樽偕野鸟以适性对山花以开颜步平林以游戏卧衡茅以身安美维摩之一默妙黄龙之三关问浮沤以宁识常敛目而内观喜诸缘之顿息获宝所而追还审齐物于吹万共樵叟以盘桓归去来兮请息肩以遨游矧道本于无言在学者之反求奈迷头之狂走肯歇心不忘忧渐风趋以日下宜罢钓以归畴腾腾任运如不系舟愧无补于宗社特委质于林丘当正法之凌替悲滥觞之横流苟新条之有在卒东风其未休已矣乎终南归去正其时如鲲徒化岂能留胡为乎汲汲将何之龙华今尚远人寿难可期虽异苗之蕃茂固灵根以培籽止溪流之菜叶诵天龙之隐诗倘灯传之无尽乐夫我净复何疑

　　赋

　　　　　汝州风穴山白云寺赋(有序)

