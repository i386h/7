<!-- { "loadSidebar": true } -->
　　师答云按此一问。峰拟欲暧昧其源。传乱天下。使后世疑之快其私意。遽然自得。独尊一家之统。悲哉。三峰何苦亟亟蓄心乃尔。不知心要。目为何物耶。顾从上先德。师资法印如火传薪。盖知洞山参请彻旨。所继慧命。非荒唐遥指。影射虚承。料不同晋代刘渊。妄依汉统。据何所见。直讥洞山以法属为闲家具。而不重于师承法乳耶。倒引魏信陵窃符私奔。力将误入人罪。以相欺蔽耶。且洞山之创始也。德配灵峰。功超少室。作用严正。宛似纯金。万世之下。谁不尊之仰之。戴之佩之。今欲叠乱其师承之分所贯之道。三峰何所见。而敢暗行贬剥至是耶。犯何条款。颂为三尺不相容。耶无根害理。过难屈指考景德传灯录。洞山悟无情说法。遂述偈云。也大奇。也大奇。无情说法不思议。若将耳听终难会。眼里闻声方始知。余读至此。遽云则早存一滴活婴孩矣。山后辞云岩。岩曰。什么处去。山曰虽离和尚。未卜所止。曰莫湖南去。山曰无。曰莫归乡去。山曰无。曰早晚却来。山曰待和尚有住处即来。曰自此一去。难得相见。山曰难得不相见。山又问曰。和尚百年。后忽有人问。还邈得师真不。如何秪对。岩曰。但向伊道秪这个是。山良久。岩云。承当个事。大须审细。山犹涉疑。后因过水睹影。大悟前旨。因有偈(云云)又五灯指月等录。载云岩良久曰。秪这是。山沉吟。又有载山作礼者。纷纷不一。较传灯载山良久处。正呈所见之谓。言下投机处也。如按别录。则问答全不一气。据洞山之良久。乃其始悟时大题大目。未可轻易。惜乎今古尊宿。等闲看过毫不着重。审订其实。任听截长续短。以恣邪说。且如云岩因山一问。便尔当场分付。山虽欲力任。但不能直下无垠。是以岩之再举。至山之再矿。消法执之微芒。断末后之根蒂。今作云岩良久。虽于示处可用。然在知有相参。绝无意味。故以传灯为实据。断不可拟定云岩之良久。而非洞山也。况岩又未见山一语。何以便言承当个事。大须审细。山前又沉吟。后又涉疑。若果如是。则昔日所得处面目何在。故山之良久。不当改作沉吟。每思后人所载。鸟焉之误。其过不浅浅也。且景德传灯系大宋道原禅师编次赐入龙藏。师系法眼下二世孙。当真宗时。道钦四海。明贤与之。核实蓦修笔定。颁赐流行。敢以洞宗之始祖机缘。而不为之一详细乎。但年世积远学者寡识。不能推详本真。翻然异论。事不师古。擅为批削。余是以遵上古而明之。山岳可使之移。江海可使之竭。唯斯正眼。断不可更也。今三峰总不较前人旧案。错疑后有波澜。妄议云岩良久淆讹嘱付重。以法属为闲家具之非。试问洞山辞云岩时。非比香严之去沩山而先未有所悟者。但犹沉悟影。纤疑隐隐。直穷至不坐最初句。不堕末后句。体尽无依。香飘果熟。然后出世拈香。岂非光明正大。赫奕之师承法乳乎。盖昔亦有不重师承法乳之恩者。如开圣觉。初参长芦无所得。次依五祖演发明后见长芦法席鼎盛。遂往嗣之。拈香时不原所得。忽胸前如捣。发痈成疽。竟以疾卒。此非欺灭师承万代之龟鉴乎。如是法印。还敢作闲家具耶不耶。但近代师承。与古大异。昔之参请者若于一言半句中。稍有得力处。未敢自忽。人天众前。必为酬报。今之相承法乳者。或背或向。或与或取。或好高自大。埋没所参。或未经嘱付。妄为继统。彼此捏虚。终身杜撰。惟观门庭热闹。生灭为心倒换新奇。朝秦暮楚。不知师承法乳。可如是之重耶轻耶。吾固曰。三峰当痛惜子今时。不应错疑于先哲也。末代恶风甚炽。习沿大坏。恬不知怪。寄深主盟斯道者。若单丝系于九鼎。更混乱于无可系之日。宁不一为寒心毛竖乎。恳力为荷之慎之。毋欺毋忽。

　　峰问若人人可以传得。为甚绳床脚下听去。便道倒屙无及。

　　峰着云。魏禅应知愧舜韶。

　　颂曰。

　　春秋一字但诛心。诡御从他傲得禽。握法不严成自负。室中千古贵惟钦。

　　师着云。佛祖典型。赖有此耳。勿则野狐涎。直流今日。审如是言。震惧震惧。

　　颂曰。

　　神锋凛烈斩机心。未许谈禅剧七禽。杂毒信知难入耳。双双嫩桂固宜钦。

　　师答云。诚哉是言。切于学人偷心未死之大害。急于道者明真辩伪之大防。若非真正种草。久之悉作假鸡声韵矣。无实证者。触处铁山当面敢。不自为觉察乎。寥寥末季颓纲。历历谁为声援。正所谓绳床脚下听去。招感祸殃不浅。况云可以先传。可以后悟耶。如古斫轮之小技者。父尚不得而传诸子。况大道乎。果得之于心。必应之于手。则我王库内。无如是刀。峰何至积疑不已。而更蒙瞍。岂能善之为视乎。善之为作乎。徒使言高而目远。迹广而心雄。既乱空华之障。复倾众响之沉。无奈洞山眼里闻声。不须耳授。峰必禁锢其说。何异柳生于肘。而盲然不知物化。诚如峰论。当令云岩。向常寂光中。再将起之嘱之。或能销镕其倒见乎。惜哉不识洞山之始。应昧其终。故死执定睹影前之未悟。睹影后之方知。灭其神化之忘功。诳侮孤轮之独照欲盈所志。须将洞山过水前之实证实据者。欺没得尽。庶几得行其诈。勿则皎然事迹。恐愈掩而愈明。徒将魑魅之踪。妄搏狮王之步。将欲戕古以自胜。岂其然乎。试问唯钦之道。掣电之机。未审可使深相传习而为悟耶。五家之宗。立法之始。未能入其室者。可令统行于万世耶。若谓递代纲宗。师师可据。何至洞山直证云岩之道。亲荷云岩之法。骨尚未冷。反不容于统承大旨。深毁其先传堂奥耶。绳床下听耶。并着以魏曹篡汉。不及舜之受禅。污篡逆之讹言。乱传灯之疑始。峰之所谓。正乃一字诛心。自状其过。速当痛为切戒。毋至欺陷百端颂中又以王良诡御获禽而比托。大似醉夫说梦。乱指西东。将没洞山为嬖奚之俦欤。阅此不觉可怪可疑。可悲可笑。夫尊古敬贤。其德乃大。峰反聋昧于见闻。顽嚚于心口。弃德崇伪。昧公泄私。千古之下。未见有登祖席者。横肆舌剑唇枪。作此恶声。全无忌惮。法门竖异。害莫大焉。请观济上之青天霹雳。旱地波涛。洞下之触背俱非。如大火聚。一扣其法。似忤逆闻雷。若由基神箭。灭尽学人偷心。搜尽野狐窟宅宝镜高悬。藏窜无地。敢云握法不严成自负耶。岂有斯道。同世俗之幻术。沿习于秘授耶。欲假钩绳而钓古。待胶漆而固今。于其正也。反为削之。斯峰未返天倪之上。故倾积毁之风。徒以自高而身殉者。不亦莽荡乎。每思杨墨之见。虽谓偏执。然亦不言可传之实法。岂先圣以心印心之道反相搏击。使混常流耶。峰既于济上久专大任。不当存心生灭之场。啍啍欺世罪将何辞。故曰欲得不招无间业。莫谤如来正法轮。仰祈明眼作家。畏慎惕励。直示后学。庶使法道绵绵。弘扬万亿以垂不朽。幸甚。

　　峰问五位君臣。既是阐扬不少。为甚又说个五位王子。毕竟是两义耶是一义耶。若是一义。石霜九峰料不多事。若道两义。请判意旨如何。

　　峰着云。寒泉品后煮茶香。

　　颂曰。

　　既分贵贱辨疏亲。密阐玄宗不厌频。面面好山披洞府。脱然蜕去邈仙真。

　　师着云。升坛推毂原非细大赏难论盖主功。

　　颂曰。

　　傍分正化绝疏亲。借位明功挟路频。不赏元勋知奉重砉然妙指响天真。

　　师答云。提纲挈领。固非言象所明。透网离巢。拈弄何妨活泼必欲傍搜注脚。恐教玷辱先宗。缁素若不分明。必至囫囵吞咽。一义两义不别根株。王子正偏。大有同异。寄语参玄上士。应知格外玄机。正中偏。宸宫开晓唱。偏中正。鸣佩仰尧天。正中来。石女下妆台。兼中至。剖符知定鼎。兼中到。臣主岂能明。透此一位。以彻主中之主。以别诞生之父。虽曲尽其法。无以少加。但皇王根本勋位之不同。主主依正摄尽之难别。故石霜虑仿佛于金枝。九峰惧尊崇于久御。直使功勋不借。隐显大开。如吾宗要诀云。古镜台前。子转身而就父。儿孙得力。贵乎室内不知。夜明帘外。臣退位以朝君。不令而行。妙在借功明位。王子五位者。诞生内生本出之无殊。在朝末化生之有异。如位尊九五。宇宙一人。贵无伦匹。天王之下。降一级者。有内绍。有外绍。本不同其位。故各司其化。内绍者。位立储君。根本同出。虽天然尊贵。但钦承帝父。秪奉一人。谓之主中主。外视臣僚。巍然独立。随处称尊。即根本智也。虽分两位。实是一君。根本不清。岂知转位。必活遭其错乱。那明悟后再参。以得大机。以显大用。故曰内绍诞生之设。有是来矣。外绍者。公侯伯子男。以功勋而至。虽不同内绍。亦秪奉一人。各秉其权。辅赞化育。谓之万行等庄严亦不犯功勋。必须一念回机。始得全身奉重。如阃外威权。惟听将军令。不闻天子诏在外各严其职。在内共戴其君。若矜不赏之勋。肆跋扈之乱。一经悖逆。非惟自失本真。亦且不能他受用也。谓之理事俱背。如华严六义。有成相。坏相。别相。同相。总相。异相异中原有同。同中原有异。所云是法住法位。世间相常住。脱断常边邪二见。绝能所去住之关。故不可以有心知。不可以无心会。拣明六相。和合作舍。各不触犯。极则处。正眼难窥。垂手时。大千任运。君臣宾主。内外互融。海阔渊深。古今无间。岂可参差上下。混配其宗。了知出没洪波上须假弄潮人。如着云寒泉品后煮茶香。谛当甚谛当。若知一味。百味具足似乳中酪。酪中酥。酥中醍醐。若离乳体。则无以成。虽等则有别。于体本同。无奈斗构辈。每累瓦结绳游心窜句。绝不知全鼎大脔之味。终身役役。曾未染指。计为自得者。诚谓得人之得。而不自得其得者也。或于法要中假令浑成相似。缁素又不甄别。大似盲人摸象。诚如峰云。脱然蜕去邈仙真矣。抱铅炉作丹鼎。甚是可怜生。欲得不乖大旨。登其绝顶。请再究始终之大。向奉之深。于修证原有阶梯。在运斤绝无朕迹。方曰里头人。不担屋里事。学者知此。则思过半矣。其外者。折冲万里。裂土分茅。但久驻封疆。则不忘于帝力。犹妨野老之欢。故曰修证即不无。染污即不得。弘法之源。盖本于兹。恐不尽其所问。更布葛藤一上。稍明大略。欲透法身向上关捩。无越此耳。还委悉么。云中木马嘶声切。焰里灵苗结子多。参玄之士。切莫草次放过。不负良工苦心。勉之勉之。

