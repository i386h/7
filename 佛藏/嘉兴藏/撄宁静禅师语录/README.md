<!-- { "loadSidebar": true } -->
嘉兴大藏经　撄宁静禅师语录


　　撄宁大师语录叙


　　喻指和尚答三峰曹洞十六问序

　　明道贵契乎真虚履践宜切乎真实故法言有三设问有四法言者始寔而终虚道之至也始虚而终实行之至也非寔而非虚化之至也是以至人其心若镜其心若水包括六虚体备群表言而世为天下法行而世为天下则虽终日言而未尝言也终日行而未尝行也至人无已而无所不已也发问者苦临岐而预扣辨真伪以明宗搜玄奥于未始畏浊乱而迷流睹万里之神光急欲知其所止闻一言而冰泮灼然水乳相投饥不择食饱即便休行不论程到家事息学者全是问始忘言技空乃尽舍此别立门墙翻新竖异朱紫之乱害莫甚焉斯道也非深彻乎元始终垂白而未明智者超然愚者自昧适扣
喻指和尚参请之余师以答三峰扣云门博山曹洞十六问示之其问也海内寐然无闻几十年矣喻指续答万言豁人之所未豁余读之悲喜交集不意垂老得闻极则事和尚以士荐嗜斯道合为弁言余退而辞曰三峰问实中之虚和尚答虚中之寔如麟经载笔尚不能赞一辞况格外音响乎师云此三峰一字诛心不可云权中之实惟公委之余阅之者再退而启曰闻命矣今聊指三峰一言以明其发问之始五宗原叙并结中以曹洞到浮山而率宾归王法眼虽入教而难逃至化唯此一事实余二则非真临济儿孙既专大任敢负前宗每读至此余更愕然岂投子之荷洞上何其不昧任耶岂法眼之引教乘而绝不明其宗耶灭他宗为臣妾任济上独荐王耶当此二桂交阴急欲伐其左以右自竖耶噫是何心哉春秋之世三尺童子耻言五伯况证无我之道一何其陋耶返而思之恐非法门盛典斯哲人之病已夫寥寥诸方绝不与之对偶独得喻指是答诚揭千古隐疑绝万世异议学者断断焉能荷其任者竟篇靡不汗服茫然负我者一字不是为与三峰以洞山未睹影而传宝镜总入室而伏绳床好个鈯斧子不当断削古人至此诚自负而负人以无我之中叠起人我恐非真我也率宾而欲一当其住不忘过歇余泛旁赞云宾则始终宾主则始终主因其好之也一故顿起空王之玄吼破影响之鸣条大匠运斤不无其举使郢人之垩漫谷绳翼者随风扑落庶不再哓哓白日挑灯汲汲而自失照矣幸天之未丧斯文也丕欤法道干城犹当劲敌一面。

　　槜李参学门人姚上士拜撰于穆溪之天与堂

　　兰亭学人刘肇兹书

　　叙

　　夫法运有隆替王化有春秋非独今日为然也当宋兴以来海内宗匠亭亭云涌杰出前人祖印虽为一新未免雕文丧德时有径山杲师振起先猷一扫诸方尽除余蔓不仅他宗可斥即其本师玄义亦不容露布况能并躅于东邻乎然而每输诚于天童觉老人者抑天何耶当阴万时祖道凌夷虽二三主者砥柱其间惯使没意智一着其于玄位旨趣不欲提撕诚恐流入曲学碍正知见五家宗眼晦不复明如三峰藏老力持玄要转叩君臣[刀/(妍-女)]逆排太白为橛头禅如师子儿反搏父肉其能遗象王而不顾乎然而偏折节于云门澄老人者抑又何耶嗟夫藏老去世未遥浚生晚学尚能见闻其志行至于杲师每夜参时呵摘诸方音首座不禁含忍起而数之杲师为之礼谢浚于衡阳得旨返杖浙中谛交天童仰契长芦杲师之意盖可知矣前乎此者虽赴一参之请快一时之舌晚年自省未必无失言之悔也余忝主弁山以来每慨近时学者不识自宗唯务儱侗宾主君臣之旨几子扫地时养痾麻溪亟欲提撕适吾侄撄宁禅师读答三峰启云门师翁十六问以质余细阅一过且喜丁斯秋晚详悉斯道也而有斯人也吾宗不致寂寥矣第三峰设难喻指覆辞两造之竟不过提掇纲宗庶几开俾来学原非偏逞臆见而然把卷者别开心眼庶有发明且其首以云岩先传宝镜而复以过水得悟为洞山之漏逗再援大慧片言以欺压之夫不知洞山辞云岩时非无悟也于过水时更有妙证也犹夫大慧于圆悟处非无悟也于阅经时更有妙证也不得谓大慧于产难因缘尚未明了天宁遽尔妄授耶又不可谓大慧只会得勤老机缘尚未彻准师用处耶他如南匾额获三昧于狱中洪迁客入无生于海外皆在得法以后之再证未可枚举岂止洞山为然哉今人中道自画一知半解得少为之撞着颟顸长老一印印定便有一种权魔入其心腹自谓证悟无遗者滔滔若与败种又安敢以偃鼠之腹妄测江河耶果能悟洞山之所悟则知两家鼓舞酬唱如红炉片雪阅者自宜审诸。

　　席林玄素体道人书于麻溪之明庆寺

　　撄宁禅师语录序

　　佛氏出离生死诱人超劫大指与儒本同顾其作用既别流传浸讹傍佛门户僧非真僧犹假儒衣书士非真士也孝不喜谭佛法独喜读曹溪坛经喜其自为佛而不障佛魔挽诸迷众归之吾道所以云救也故尝谓韩昌黎之排佛卢曹溪之说法其道一也故谓曹溪儒者也其对仕流疑问直教以孝义修行乃真其志也若犹是遗弃伦物是则昌黎之所辟者耳故尝谓护佛法莫昌黎若也撄宁大师受法于曹洞宗源印继以正法眼直指全提所有法录并答三峰曹洞十六问契理契机佛祖慈航圣学至教悉抉统贯世间出世皆有证入之门上智下愚尽受平等之法呜呼尽矣迩来缁流习沿师承大坏杨子之邻人亡羊既率其党又请杨子之竖追之杨子曰亡一羊何追者之众邻人曰岐路之中又有岐焉人有滨河而处者习于水勇于泅操舟鬻渡利供百口里粮就学者成徒而溺死者半本学泅不学溺利害判绝若此嗟乎大道以多岐亡羊学者以多方丧生大方明眼须深知师旨毋徒为心都子所叹哉。

　　赐进士第河南道御史於越学人刘明孝拜题

　　夫百尺之枝忽施纤蔓大圆之鉴瞥滓邻尘苟不辞而辟之俾葛藤斩尽浮翳全融深恐兆妄滋惑复增一则未了公案亦后死者之责也然非慧同鹙子语若悬河智过于师正不许轻下注脚何以故南华云彼亦一是非此亦一是非与其誉尧而非桀焉不如两忘而化于道虽然卫道则乌容不辩辩道之言不厌其多非贵于多贵于彻也言彻则多言消归少言少言消归无言矣三峰藏老无事寻事向吾　湛祖启问十六自卖破绽祖答姑置以俟来看不答之答业已雷震虚空日炎碧汉初不藉后代儿孙补缀狐裘淬磨欧冶峰乃詹詹间间遂谓诸方无可激扬传诸后五百年没眼禅和揣籥摸象以为真有不易答者岂不笑杀井蛙误杀醯鸡耶吾侄撄宁和尚忍俊不住析疑剖惑直穷到底无复剩义重开湛祖之口可使吐舌覆面重提藏老之耳堪令三日耳聋或疑抨驳先哲支离义谛非扫除文字与无诤三昧之旨不知置之不答将启答于无穷有此一答可扫后来欲答之端倪并扫前辈垂问之影迹喻指固忠臣祖祢非操戈藏老也不特喻指未尝有答即谓三峰未尝有问也可。

　　弁山睦堂净莹题

　　撄宁静禅师语录目录第一卷蕺山戒珠寺上堂(十篇)小参(三篇)吴江喻指庵上堂(五篇)茶话(四篇)第二卷黎川罗汉寺上堂(十三篇)第三卷眠牛山结制小参(七篇)示众(十六篇)第四卷拈古(三十四则)颂古(五十五首)机缘(十七则)第五卷法语(二十二篇)佛事(八则)赞(十二首)和中峰国师乐隐词(十六首)偈(十二首)碑记(一则)第六卷续答三峰曹洞十六问(并着颂)

　　目录(终)

　　撄宁静禅师住蕺山戒珠寺结制语录卷第一

　　门人德亮　编

　　书记德峨　录

　　顺治庚寅岁师于苏州府吴江县罗汉寺受绍兴府山会护法缙绅罗梦章郑望裕邢淇瞻李泰若徐岱渊唐敏一吴期生吴崆峒陶岸生鲁季栗童在公刘嵢嵝刘永侯刘静甫刘伯绳诸大居士同文学裘孙刘诸檀越并法侣妙德圣意等请拄戒珠寺九月二十五日入院法语。

　　山门巍然突露顿绝遮拦古今卓立迥别寻常龙象蹴踏作么商量喝一喝云入得此门须奉重不劳门外觅余光。

　　王右军像师指像云洒漓丽于枯藤夺崖透石鼓云雷于掌上骤雨旋风犹未是此翁妙用且道斯意如何昔年舍宅为僧寺万古辉煌作栋梁。

　　韦驮殿我主正汝摧邪两两行来步不移今日相看担荷此从教祖道彻玄微。

　　大殿三千七百年已前此老不与么三千七百年以后此老却与么与么不与么放过一着且看新长老作何去就展坐具云源远流长遂作礼。

　　伽蓝殿昔受灵山付嘱从来毫不放人邪正分于当下那肯绰约疏亲插香云今日煆凡炼圣仗君保护弘深。

　　祖师室西天四七总是婆婆和和东土二三两口何无一舌怎奈祖祢不了到处被伊殃及插香云触断两头机三更涌红日。

　　方丈正法眼藏一锤击碎涅槃妙心是甚壒　按住杖云拶透石人骨髓剔出金刚眼睛任汝三头六臂到来无地容身。

　　是日应林阇黎设供众请上堂。

　　师至座前宪副罗梦章捧疏师接得拈起云此是罗居士同诸檀护不忘灵山付嘱要与当人彻头彻尾既然文彩已彰何必重添眉目顾左右云事因叮嘱起度疏维那宣毕师指座云人人可踏个个堪承更欲山僧扭捏作么不是符到奉行看取一场热乱升座拈香云此一瓣香根盘大地法遍尘沙芬芳那畔已前结秀不萌枝上蓦地拈来供养
始祖释迦文佛普愿无尽含识闻兹契悟永断疑根此一瓣香天然尊贵不假功勋奉祝
九五之至尊伏愿德以时化国以时宁此一瓣香经天纬地左右司衡奉为　本省府镇道台府邑各衙文武尊官愿祈共辅皇纲庇恩万姓此一瓣香宿承愿力拥护法坛奉为本山　护法大宰官罗王郑邢吴陶鲁刘等大居士共彻劫外风光永作皇畿柱石此一瓣香弁峰砍额蕺岭扬眉供养本山中开法运龙华瑞白师翁惟祈灯灯无尽道利人天复从怀中拈出香云此一瓣香不住正偏宁居玄要昔日紫霞纳败今朝蕺岭款陈第二番拈出供养传菩提达磨正宗第四十三世。

