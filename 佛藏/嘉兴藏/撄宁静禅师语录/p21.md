<!-- { "loadSidebar": true } -->
　　师答云。孙子减灶添兵。灭狂雄之胆。孔明减兵添灶。避敌国之锋。凤蛰龙骧。奋发天然仪表。秉符执节。维持阃外威名。电火破潜形异怪。雷声震窜迹妖狐。交参未许扬眉。入户岂容凑泊。故大用不假安排。要使尘中辨主。打叠重关一路。须知化外来宾。或互同声吼。或调别宫商。赤身挨白刃。那堪顾险思危。合眼跳黄河。须是铜肝铁胆。主宾虽杀活不同。明暗合全提无三。故不执正偏之宾主。外于四料拣。难于互用也。如临济宾主。师家学人交锋处。固与洞宗稍别。但临济两堂首座。同时下喝。济云宾主历然。又云一喝分宾主。照用一时行。此与洞宗宾中主。主中宾。扣击当阳。不移寸步。虽前辈罕言及此。盖知斯旨。未有不同声相应者。又洞山因示僧云。客中辩主尚未分。如何辩得主中主。僧便问。如何是主中主。山云。阇黎自道取。僧云。某甲道即是客中主。如何是主中主。山良久云。恁么道即易。相续也大难。斯即洞山推出直下主宾。打破劫前古镜。死水里。鞭起陕府铁牛。藕丝孔拽出嘉州大象。半提开万丈冷门庭。双控蓦全收一句子。故济宗通二偏兼带。曹洞合纵夺主宾。门庭施设各有条分。关锁齐开。谁拘出入。如洞宗之宾中宾。此双明不类。非有非无。人境俱不夺。即第四句兼中至之大意。本非济上同一互用。峰必以履践飞腾。列为两途。恐无此法履践宗师家本也飞腾宗师家用也。虽进止不同。其履践本一。证是道者。谁能出不由户。如操愈密。其道愈光。不因黑漆漆地履践。焉得祖道光扬。将欲舍卑而崇高。难脱行远必自迩。峰专执景欣一语。而泯灭洞上者。岂不发千古一笑。且进阶之渐者。始云见迹。入草制奔烈狂牛。次曰忘照。别峰脱象王回顾。药病尽去。迷悟冰消。然又不可不履践。故曰见道方修道。不见复何修。又云理虽顿悟。事以渐除。若一知而不保任久久失初。恐醍醐翻成毒药。又如车二轮。如鸟二翼。若单飞腾。而弃履践。谓之有用无体。单履践而失飞腾。谓之有身无智。故体用浑然。本无二理。今弃根本。而附枝叶。吾不知法之与人为何。见解之与行解为何。是知断不可判为两途矣。较主中主者。即正中来。此根本同出。今颂以主主应须体用分。则宛同宾中主。非主中主矣。就于济宗之主。两合参之亦未。见有体用之可分。宜将句中应须两字易作难同。或可颂之。如石门着云。万里绝同侣斯竭尽三际。可谓济上之直截者。若于洞宗所答。犹未尽善。况云主主可分体用耶。如云杖头末句父归根之句。斯尽美矣。但不可死列定在棒上之命根分为角见。而细之又细。外之又外。扭捏相参。则在处吹毛。断不唤作钝根阿师也。慨今道愈凌迟。真伪杂乱。踞斯位者。不思一视同仁。每议临济以棒喝为本分。曹洞以语句为本分。又云语句你家的。棒喝我家的。不可互相混用(云云)。试问当时祖券。未审从何派定。一有棒喝相关。便谓之私窃者。则净因一喝。不当分五教矣。秪如济宗言句。可使克栋。则不当窃洞上矣。天地之道。体大用大。如月印千江。必注意执为定法。何得响应十方耶。非惟临机掣肘。亦且乱统难支又以朝入东门。便谓东家之子。暮入西宅。便谓西家之儿。互相攻击。失辨根苗。共陷于不智之域。磨唇砺齿。何所事焉。深有三峰述其大端。拈以问吾宗之同异余因兹不避击撞敢为布其要略也如此。

　　峰问曹山四禁。莫行心处路。不挂本来衣。何须正恁么切忌未生时且道禁之外。又作么生。

　　峰着云。切忌从他觅。

　　颂曰。

　　谁人影子不随身。吹灭青灯始见真。昨日看山携个杖几回行过石麒麟。

　　师着云。我今不是渠。

　　颂曰。

　　扑碎珊瑚倒却身。楼头见月总非真。根株不向当途截。走马徒教索翠麟。

　　师答云。滔滔湖海。寂寂祖庭。说道广似牛毛。见道罕如兔角。未堪话会。何地施权不得已先圣向尘劳内。打开布袋。入水和泥。令行处。严防密护。露布困已伏之兵戈。相逢时。斗转星移。弹铗惊归途之客思。谩云撒手归来无一事。到头末后有千差。故曹山禁已赏之勋阶。拔过窗之牛尾。果得深经大冶。去寒灰枯木之沉痾。脱湛寂澄清之冷焰疾破渠原是我。翻身直下一刀。推开我不是渠。回首凤冲霄汉。除却本来照。瞿昙不受印于然灯。掀翻脑后关。善财可罢升于楼阁。此曹山深经洞山之炉鞴。故能显祖父之门风不料去圣时遥。人心不古。尊慢立生。倒见竞出。紊乱其父子。妄言曹山为征洞山睹影处所发。又陷其能救师认影之病。故有说云。曹山立三堕以明尊贵。设四禁以辟邪途。捐不赏之功。绝未然之祸。渠无国土。何处逢渠。本是无疮。勿伤之也。后世不曰洞曹。而曰曹洞。其在此乎(云云)。读此使人心骇神惊。一乱其师承之分。二灭其继法之始。千古之下。未有子加父上。臣令君前。设有是闻。必为悖逆之贼。世出世法。岂容若是倒行耶。虽云智过于师。方堪传授。苟不如是。何堪绍隆玄化。然于名分。亦可谓之子父乎。今称曰曹洞者。曹山仰尊六祖。脉自曹溪而分布。凡所住处。尊曹溪以表之。为洞山统承六祖之道。是石头青原而溯其上。重于尊祖敬宗之大节。近代毫不辩其实迹。枉藉声名。盖覆洞山之上。不亦忍心害理乎。况洞山过水睹影处。惟曰大悟前旨。盖脱前无情说法之悟处不忘。今日一见即脱之矣。岂有睹影而复堕影耶。复至杂声塞耳。以洞山情之所结。因见不忘。情见相私。语沉窠臼。片瑕千累。众病一源。而力为推之陷之。噫。非彼之过也。所谓我眼本正。因师故邪。信哉言乎。且洞山偈云。渠今正是我。此述前得根本智之迷中悟。我今不是渠此正脱根本智之悟中迷。故曰不居正位。那守大功。峰全不蹈浩浩之通衢。反没昏昏于四野。心源已昧。圆鉴难明。恶其示人以难。穷劣反图以胜将使埋兵掉斗倾固欲乱以危。根本向不清于所举。机用敢夸诞于今时。捏洞山犯四禁之知。谤曹山严救师之病。一刀斩断。不堕廉纤甚矣乎。峰何尔迷忽至此。又妄以高峰睹五祖真赞。打破拖死尸之疑。而合拈云。大似洞山过水睹影。几乎廉纤出五位。幸于枕子落地处了却。不失为济上杰人耳(云云)。今判睹影为未悟。五位为廉纤。将欲负萤光而超日月。困折先圣之道。不亦罔人欤。又谬解渠今正是我。我今不是渠句。以影子之渠。为我之本来人。而我者个穿衣吃饭底。都是罗家佛之说。以洞山大彻句。为随身影子。同于外道之我。故呓言直翻五位廉纤之影子。突出大法之吹毛。捏塑千般。变幻叠出。岂不罔之又罔欤。毋怪峰之临末稍头。答个身后事云。床头老鼠偷残药。壁上孤灯照旧衣之句。噫。苦屈杀人。诚谓情之所结。因见不忘。相传底蕴。所见如斯。宛有来去之可依。心境之可别。欲称寂音再来。恐名实未相当耳。况曹山四禁。秪发挥得洞山前一句。恐人在法身边认取。故云枯木崖前错路多。行人到此转淆讹。体尽最初与末后。不教两眼自馍糊。速宜拨转机轴。尚要去任运之所倚。脱玄妙之法尘。打抹精神。从头细捡。一一必须从自己胸中流出稍有借路。便为束缚。是知鸾舆不共闲车辗。鼎沸乾坤瞬息平。岂如峰不揣古人用处之隐显。弘法之精严。自逞尖新。令人不可参取本来面目。若一参之即是罗家底佛堕洞山之影。曹山禁内事也。因而着为切忌从他觅。验此则洞山前之知有。峰尚未能闻矣。况于洞山后之不知有。而峰可得闻乎。所见宜其言之。所存固其宜之因而妄判洞山未裂棒上之命根。乃颂个谁人影子不随身。拟将洞山。从太虚空按入水底。秪恐徒施巧力。自招汩没。果能变尽白云。双轮独运。则峰倒舌之罪。余当代领。但恐其力未充耳。次云。吹灭青灯始见真。可惜许不知费却多少盐酱。如有灯时见明。吹灭时必当见暗。该而言之。未超乎明暗圈缋急不迥脱则吹灭时亦且未是真矣。如石头参同契云。当明中有暗。勿以暗相遇。当暗中有明勿以明相视。明暗各相对。比如前后步。较此又何待吹灭时见。不吹灭时。即不见耶。岂不自成钝置欲假眼光定动之粗知。塞却没缝罅中之伏道。千雕万琢。计凑程途昔贤非今时之操。道在人而岂在法乎。故曰仁者见之谓之仁。智者见之谓之智。如峰倒见固其分耳。末二句云。昨日看山携个杖几回行过石麒麟。虽则显个人境互融的手眼。殊不知几落临场之困矣。危乎古镜台前闲影草。才一顾。立丧深坑。快哉大火聚中带雪花。拈得来不妨赏鉴。所谓未经大海休夸水。除却须弥不是山。当待三峰再于向上打个关节。直使从空放下。不令步步登高。一朝迸出头角。眼烁烁。气雄雄。搣断古佛眉锋。撞倒昆仑柱脚。心行如破闇之珠。机智似准平之水。更不将生灭为心中毒眼中尘。然后整整肃肃。坦坦夷夷。出一言半句。征古别今。为法道干城。作人天依止。掠尽魑魅交驰。标分真赝杂沓。虚己应世自他俱利方曰法门盛举。勿则何补于事。非余重言亹亹横冲直撞。如狂醉之夫。祈彼存心朗朗。扫除积弊。似中天之日。阴霾立霁。复睹徽猷。不至幽沉法运。令葫芦提于千古之下。

　　峰问三种渗漏中。语渗漏有机昧终始。明安等语。究竟未在。且道如何是机始。

　　峰着云。笑杀当今一橛禅。如何是机终。着云未梦见在。

　　颂曰。

　　前牵后扯浦州麻。只道奔腾总是他。不会牢关最后事。得来水影是虾蟆。

　　如何是机始。

　　师着云。木人夜半穿靴去。

　　又云犯则祸生。

　　如何是机终。

　　师着云。石女天明戴帽归。

　　又云一齐按下。

　　颂曰。

　　始终机昧见如麻。疑帚疑箕摸杀他。未跨银河穿月窟。到来声韵总虾蟆。

