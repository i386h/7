<!-- { "loadSidebar": true } -->
　　与法雷和尚同结茅于吴门穹窿之北，名住处曰：“味山”。师问雷云：“如何是山中味？”雷云：“到者方知。”师云：“道也太煞，只得八成。”雷云：“兄作么生？”师云：“冷暖自知。”复有偈云：“谩道束腰须用篾，荷衣松食且随时。有人若问山中味，冷暖从来只自知。”

　　有邻僧每诘师来源，师云：“要且不从贤圣中来。”僧云：“莫非异类中么？”师云：“随语生解。”

　　与法雷和尚话次偶云：“从上古人兄弟辈同行脚者多，同住山者少。”雷云：“两人住山成个甚么边事？”师云：“古今榜样。”复云：“兄道成个甚么边事？”雷云：“各出只手。”师云：“如何是出手底事？”雷云：“日间同煮饭，到夜各开单。”

　　同往双林舟中，见砚上有尘，雷问云：“既在水中，因甚有尘？”师云：“垛生招箭。”雷将砚覆却，师云：“狼籍转多。”

　　雷举：“摩尼珠，人不识，如来藏里亲收得。珠即不问，如何是藏？”师云：“无你栖泊处。”雷云：“恁么则不成藏也。”师云：“兄见个什么道理？”雷云：“可惜许。”师休去。

　　雷问：“三界唯心，因甚芭蕉无心而生？”师云：“灵苗迥异。”雷云：“恁么则有心也。”师云：“兄还识芭蕉么？”雷云：“直饶与么，未识震上座在。”师云：“是有心是无心？”雷云：“错。”

　　舟过曹村，雷问：“既是金姓人所住，因甚唤作曹村？”师云：“前人置得。”师问：“既是曹村，因甚姓金人住？”雷云：“千年田，八百主。”

　　举僧问报慈情生智隔因缘，雷问：“情未生时隔固甚么？”师云：“山门对佛殿。”雷不肯，师随问：“情未生时隔个甚么？”雷云：“重叠关山路。”

　　僧问：“古人道：‘既是出水莲花，因甚特地一场愁？’”师云：“垛生招箭。”又问雷，雷云：“两重公案。”

　　同观《临济录》如蒿枝拂因缘至“某甲下手，济度杖与之”处，雷云：“兄作者僧，作么生免得临济打？”师云：“者贼。”拂袖便出，雷云：“勘破了也。”

　　观《千岩录》示众云：“只要诸人息战，息战后如何？熏风自南来，殿阁生微凉。”师云：“熏风自南来，殿阁生微凉。意旨如何？”雷云：“受用的受用，落节的落节。”师云：“兄还是受用还是落节？”雷云：“兄道我在甚处？”师云：“识得汝了也。”

　　又示众云：“大众还知老僧落(处么)？如钓鱼放生。”师云：“何须特地？少间，话及五祖巡人犯夜。”雷云：“钓鱼放生、巡人犯夜，那一语亲？”师笑云：“巡人犯夜。”

　　师问：“通身是病，大地是药。还有为人处也无？”雷云：“着甚死急？”师云：“洎不问过。”

　　师问：“无手人行拳，无舌人解语。只如无手人打无舌人，无舌人道甚么？”雷云：“太煞分明。”师云：“也只道得一半。”雷云：“兄试道看。”师云：“患聋那？”雷云：“设有人道兄在鬼窟里作活计又如何？”师云：“一任举似诸方。”

　　雷问：“有问有答，宾主历然。无问无答时如何？”师云：“倾盖如故。”师即举问雷，雷云：“又是从头起。”

　　雷食药，问师云：“良药苦口时如何？”师云：“祸不入慎家之门。”雷云：“有人道兄担版又如何？”师云：“老兄向后不得惑乱人家男女。”雷云：“须是老兄始得。”

　　雷问：“逢缘不借时如何？”师云：“一举四十九。”雷云：“恁么则借了也。”师云：“错会不少。”雷云：“莫是老兄见处么？”师云：“疑则别参。”

　　师问：“教中道：‘欲以譬喻而显示，终无有喻能喻此。’释迦老子四十九年费许多闲气力作么？”雷云：“不因渔父引，争得见波涛？”师云：“只如释迦老子已前还有指示也无？”雷云：“错过不少。”师云：“老兄不妨伶俐。”雷云：“面皮厚多少？”

　　师问：“不见一法，是大过患。且道不见个什么法？”雷云：“若是个人，决不恁么。”雷随问：“且道不见个什么法？”师云：“普贤菩萨笑你。”雷云：“道也太煞，只得八成。何不道：‘普贤菩萨来也’？”

　　在乌山同观先老和尚录有问众云：“你诸人因甚眼上重添一道眉？”雷以手掩住云：“老兄合下个甚么语？”师云：“面目现在。”雷放手，师云：“兄又作么生？”雷云：“金粟门下。”

　　同看月月红话及去冬雪中大盛，雷云：“此花不是善知识，因甚倒行摩竭令？”师云：“始见乌山好手。”雷云：“兄为甚依傍草木？”师云：“今日借兄鼻孔出气。”雷云：“某吃饭兄还饱么？”师云：“老老大大俗气不除。”雷云：“今日放过一着。”

　　一日同虞山众绅士讽经次，值侍僧请吃点心，镜公王居士问：“教中道：‘过去心不可得，现在心不可得，未来心不可得。’和尚要点那个心？”时居士注金刚经。师因云：“只要点老护法不可得底心。”士无语。后有僧问：“只如不可得底心作么生点？”师云：“吃粥吃饭更向人借口在？”僧无语，师掌云：“不知饥饱汉。”

　　僧问：“既是常熟因，甚么水潦旱荒？”师云：“甜瓜彻蒂甜，苦瓠连根苦。”

　　因居士举梁山会下园头问话因缘，至“倾湫倒岳时如何”，云：“此无别语可答，故梁山只得下座云：‘莫教打湿老僧袈裟角。’”师云：“若与么，只是依他作解，有甚么自由分？须知死人路上有活人出身处。”士云：“便请大师别代一语。”师云：“汝试举问来。”士云：“忽然倾湫倒岳时如何？”师云：“犹涉泥水在。”士乃礼谢，师云：“逢人切莫错举。”

　　因僧举有知识问众：“如何是随其颠倒、以缁为素？”众竞下语，有云：“面南看北斗。”有云：“日午打三更。”有云：“俗人头戴僧冠帽。”有云：“染坊门前挂白布。”知识皆可之。师云：“总是一模脱出，随语生解。所以古人道：‘语不离窠臼，焉能出盖缠？’”僧求代语，师云：“何不道：‘和尚惜取眉毛’？”僧云：“此是学人语，设问大师时如何？”师云：“向他道：‘山僧罪过。’”傍僧云：“前是学人语，后是师家语。去此二途又作么生？”师云：“不会不会。”僧云：“既是善知识，因甚道不会？”师云：“不见道：‘随其颠倒，以缁为素’？”

　　因居士指壁间《法界图》云：“人人出者里不得也，只是任客投牙。”师云：“也须知有不在里许者。”士云：“大师，若不在里许即是外道了。”师云：“汝因甚刺脑入胶盆？”士无语，师便打。

　　与居士话次，举云居令侍者送裤与邻僧，僧云：“我有娘生裤在。”士随问：“娘未生时穿个甚么？”师云：“要且不是赤身。”士拟议，师掌云：“寄打云居老汉。”

　　在扣水，一日食鬼芋次，冰云：“此物能去故疾。”师云：“与么则禅和子吃了，佛病、法病、一切毛病去尽，各各做个脱洒衲僧。”冰云：“再过三十年。”师云：“和尚因甚不肯自已？”冰云：“我无佛病、法病。”师云：“此亦是病。”

　　僧问：“古人道：‘此事惟我能知。’如何是此事？”师云：“处女梦怀胎。”僧失笑，师云：“你作么生会？”僧云：“某甲今日采茶。”师打云：“觉来空懊恼。”

　　居士问：“侍僧尊号？”师云：“修幻。”士云：“既是幻，用修作么？”师云：“不得坐在无事甲里。”士乃领解。

　　师有斋偈云：“衣底各系神珠，烜赫光明无量。拈来呈似山僧，是名真法供养。”乃顾潘文卿云：“如何是居士底珠？”卿弹指一下，师云：“谢供养。”

　　术士问：“一口气不来，毕竟向甚么处安身立命？”师云：“试卜取一卦看。”士无语，师云：“将谓阴阳有准，元来业识茫茫。”

　　僧问：“‘一切诸佛及诸佛阿耨多罗三藐三菩提法，皆从此经出’，如何是此经？”师云：“筑着磕着。”僧云：“如何受持？”师云：“莫作个解会。”

　　师问愿成：“你愿成个甚么？”僧云：“愿成无上道。”师云：“好人不肯做，偏向屎里卧。”

　　成量问：“古人道：‘不与万法为侣。’和尚因甚侣岩？”师云：“我为法王，于法自在。”

　　僧问：“如何是《法华经》？”师蓦竖拳云：“如是我闻。”僧云：“无量义处三昧又作么生入？”师云：“更要重说偈言。”僧云：“恁么则信受奉行也。”师云：“特地一场愁。”

　　僧问：“子归就父，因甚父全不顾？”师云：“恐落今时。”僧云：“不落今时时如何？”师云：“与我过茶壶来。”

　　僧问：“如何是衲衣下事？”师云：“蚤儿叮虱儿咬。”僧无语，师云：“还识痛痒么？”

　　系问：“客来要看，贼来要打。只如半夜三更，人面似贼，贼面似人，作么生辨？”师把住云：“道道。”系拟议，师拓开云：“不劳再勘。”

　　僧问：“无缝塔作么生修？”师云：“者汉漏逗了也。”僧云：“某甲甚么处漏逗？”师云：“若不漏逗，用修作么？”

　　僧问：“雪覆千山，因甚孤峰不白？”师云：“天生尊贵。”

　　居士问：“蛇咬虾蟆，救即是不救即是？”师云：“犹听处分在。”便打。

　　僧问：“唤作沩山僧，又是水牯牛。毕竟唤作甚么？”师咄云：“缩头去。”

　　僧问：“如何是一切事究竟坚固？”师云：“痛则叫，痒则笑。”师浴次，因僧问：“既是清净法身，因甚要浴？”师云：“谢汝殷勤。”僧浴次，复举前问，师云：“也只要识些痛痒。”僧无语，师云：“元来不识。”

　　僧问：“古者道：‘不栽梧桐免凤来。’即今梧桐栽也，凤凰因甚不来？”师云：“无他栖泊处。”僧云：“来也来也。”师云：“眼花不少。”

　　裁衣次师问：“无缝袄作么生做？”系云：“针劄不入。”师云：“伎俩已尽。”绍云：“多一针不成，少一针不就。”师云：“依稀相似，仿佛不同。”绪云：“不劳针线已圆成。”师云：“未是作家。”绪云：“和尚又作么生？”师云：“袖头取领，腋下剜襟。”

　　僧问：“释迦老子贬文殊向二铁围山，惊得四天王手忙脚乱。如何是袖手傍观底句？”师云：“那里得者个消息来？”僧无语，师云：“杓卜听虚声。”

　　僧问：“尽大地是个火坑，得何三昧不被烧却？”师拈扇云：“汝唤者个作甚么？”僧拟议，师云：“照顾眉毛。”

　　栋问：“既是天圣寺，因甚被凡火烧却？”师云：“山僧今日被汝看破。”栋拟议，师打云：“再犯不容。”

