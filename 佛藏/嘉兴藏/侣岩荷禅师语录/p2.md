<!-- { "loadSidebar": true } -->
　　示众云：“法法皆备于己，切莫自生欣厌。随时得座披衣，说甚万年一念。”喝一喝。复举云峰因僧问：“如何是心地法门？”峰云：“不从人得。”僧云：“不从人得时如何？”峰云：“此去衡阳不远。”妙喜云：“云门即不然。如何是心地法门？不从人得。不从人得时如何？看脚下。”楚石和尚云：“或问天宁：‘如何是心地法门？’‘不从人得。’‘不从人得时如何？’‘早晨有粥，斋时有饭。’”师云：“设有人问山僧：‘如何是心地法门？’‘不从人得。’‘不从人得时如何？’‘佛国魔宫，天堂地狱。’”

　　示众云：“处处真，处处真，尘尘尽是本来人。真实说时声不见，正体堂堂没却身。既是正体堂堂，因甚道没却身？直饶玄会得，也是眼中尘。”复举临济上堂云：“赤肉团上有一无位真人，常在汝等诸人面门出入，未证据者看看。”师云：“临济老汉漏逗了也。既是无位真人，因甚在赤肉团上？太煞粘牙缀齿。又说甚么面门出入？雪上更加霜。诸仁者，若向者里着得只眼，捉败古人，管取天下横行。倘更踌躇……”拈拄杖云：“未证据者看看。”掷拄杖下座。

　　示众举兴化云：“我昨日赴个村斋，中途遇一阵卒风暴雨，却向古庙里避得过。”师云：“山僧夜来入城，回至中途蓦遇卒风暴雨，直得前不构村、后不迭店，通身是雨，没回避处。且道古人是山僧是？试辨看。”

　　示众举甘贽行者入南泉设斋，黄檗为首座，行者请施财，座云：“财法二施，等无差别。”甘云：“恁么道争消得某甲嚫？”便将出去，须臾复入云：“请施财。”座云：“财法二施，等无差别。”甘便行嚫。师云：“甘贽行者大似暴富乞儿卖弄残羹馊汁，黄檗老祖虽然深辨来风，于中犹欠一着在。争如现前诸公，尽是家里人，只说家里话，更不起模作样。正所谓有麝自然香，何必当风立？因斋庆赞又作么生？”良久云：“洎合重说偈言。”

　　示众举《华严》云：“若有见正觉，解脱离诸漏。不着一切世，彼非正道眼。”师云：“盖为我法未忘，情存取舍。若实无我，则无一切法。若无一切法，则无一切境界。若无一切境界，则无所依。若无所依，则无所住。若无所住，则全体法界。”复云：“咄咄，不得住在者里。”

　　示众举洞山参云门，门问：“近离甚处？”曰：“查渡。”云：“夏在甚处？”曰：“湖南报慈。”云：“几时离彼？”曰：“八月二十五。”云：“放汝三顿棒。”山次日却上问讯：“昨日蒙和尚放三顿棒，不知过在甚处？”门云：“饭袋子，江西、湖南便恁么去？”山于言下大悟。师云：“洞山虽悟，有屈难伸。诸仁者，还识云门老汉么？笙歌引出画堂前，几度醉游明月下。”

　　示众举世尊一日升座，大众才集，文殊白椎云：“谛观法王法，法王法如是。”世尊便下座。师云：“世尊、文殊虽然唱随合拍、纵夺可观，若是激扬个事，且缓缓。何故话在？”

　　示众举教中道：“妙性圆明，离诸名相。”师云：“释迦老子恁么说话，大似抱赃叫屈。只如妙性岂不是名？圆明岂不是相？作么生说个离诸名相底道理？还有为释迦老子作主者么？出来与拄杖子相见。”

　　示众举般若多罗尊者因东印土国王请，斋次，王乃问：“诸人尽转经，师何不转？”祖曰：“贫道出息不随众缘，入息不居蕴界。常转如是经，百千万亿卷，非但一卷、两卷。”石屋和尚云：“诸禅德，尊者与么答话，医得眼前疮，剜却心头肉。若有问福源：‘诸人皆转经，长老因甚不转？’只对他道：‘白日窗前，清宵月下。要转便转，要罢便罢。’诸禅德，且道福灥与尊者还有优劣也无？若检点得出，许你具一只眼。”师云：“一人于理上偏枯，一人向事上着到。若要理事圆融，二大老敢保未在。作么生得如理如事去？”乃顾侍者云：“装香着。”复颂云：“事理融通真法界，尘中经卷等三千。呼童香爇金炉内，坐听森罗万象宣。”

　　示众：“离却瓶盘钗钏，真金不自外来。就乎酥酪醍醐，美味悉从中出。”喝一喝云：“毗婆尸佛蚤留心，直至如今不得妙。”复举：“达磨大师云：‘我本求心不求佛，拈一放一不是好手，了知三界空无物。将谓别有长处，不如端坐静观心，元来只在者里。只此心心心是佛，依前错认定盘星。’荷上座则不然，何用求心不求佛，须知三界非他物。若言端坐静观心，未免重添眼里屑。”卓拄杖下座。

　　示众举保福云：“此事如击石火、闪电光，构得构不得，未免丧身失命。”先师云：“保福大似徐六担版。金粟不然，此事似地擎山，不知山之孤峻；如石含玉，不知玉之无瑕。构得构不得，不怕瓮中走却鳖。”师云：“二大老激扬此事，何异五彩画虚空，徒劳心力耳。岂不见道，若以譬喻而显示，终无有喻能喻此。且毕竟如何？各各归堂吃茶去。”

　　示众问云：“离心意识参，绝凡圣路学。只如离心意识作么生参？”众久不出，乃云：“禅非意想，立意乖宗；道绝功勋，建功失旨。所以道，灵光独耀，迥脱根尘。要须句外承当，莫向言中取则。明眼汉，没窠臼，有时转山河大地归自己，毋意毋必；有时转自己归山河大地，毋固毋我。物物头头全彰，尘尘刹刹大用。不落己见外缘一句又作么生道？”顾左右云：“座中尽是江南客，何用樽前唱鹧鸪？”击拂子下座。

　　示众云：“尽道迷因悟遣，谁知悟是迷根？直饶迷悟顿除，到此且居门外。何也？还家尽是儿孙事，祖父从来不出门。”

　　示众云：“纤毫未尽遭魔罥，脱体无依在半途。且作么生是到家底句？”良久云：“曾为浪子偏怜客，每向扁舟忆故人。”

　　示众举百丈一日侍马祖行次，见一群野鸭飞过，祖问云：“是甚么？”丈曰：“野鸭子。”云：“甚处去也？”曰：“飞过去也。”祖便扭丈鼻头，丈负痛失声，祖云：“又道飞过去也。”丈于言下有省。师云：“诸仁者，既是野鸭子飞去，因甚扭他百丈鼻头？莫非物我不异，鼻头便是野鸭子么？恁么见解，笑倒衲僧。既不然，百丈因甚悟去？山僧见处也要诸人共知。”拈拄杖云：“竿头丝线从君弄，不犯清波意自殊。”卓一卓下座。

　　示众举先圣道：“在有破有，居空破空。二幻既除，中道不立。”师云：“先圣恁么道，真所谓贫恨一身多。山僧即不然，有则同有，空则同空。随流识性，触处皆真。”喝一喝云：“出头天外看，须是个般人。”

　　示众举：“赵州因僧辞去，州曰：‘有佛处不得住’，缁素分明；‘无佛处急走过’，回途得妙；‘三千里外，逢人不得错举’，枝蔓重生。僧云：‘恁么则不去也’，葛藤绊倒。州曰：‘摘杨花，摘杨花’，本是钓鱼船上客，却来平地捷鱼虾。”

　　示众举云门大师道：“古人因慈悲之故而有落草之谈，随语识人。若是出草之谈，即不与么。若与么，便有重话会。”金粟先师云：“作么生是出草之谈？”以拄杖一时趁下。师云：“者正是落草之谈。且如何是出草之谈？剑去久矣，尔方刻舟。”

　　示众云：“识得拄杖子，参学事毕。”拈拄杖云：“看看，拄杖子吞却乾坤大地了也。且道三世诸佛向甚么处教化众生？历代祖师向甚么处流通正眼？蠢动含灵向甚么处俯仰屈伸？汝等诸人向甚么处转身吐气？若是个汉，闻恁么举，一肩担荷得去，擎展一任擎展，提持一任提持，横三竖四，无可不可。其或未然，进一步，被拄杖子迷却路头；退一步，被拄杖子截断脚跟；拟开口，被拄杖子碍却舌头；不开口，被拄杖子换却眼睛。诸兄弟，还识拄杖子么？若也识得，参学事毕；若也未识，急须识取。他时后日，莫被拄杖子瞒。”连卓拄杖下座。

　　示众云：“一二三四五六七，朝朝暮暮为君决。眉毛剔起好生参，见得分明只半橛。那半橛，应自瞥。须信人间只一僧，毕竟天无第二月。机解亡，玄路绝。金乌夜半彻天飞，百草头边齐漏泄。”喝一喝。复举僧问云门：“不起一念，还有过也无？”门云：“须弥山。”师云：“者僧转身无路，云门触处傍通。汝等若向未举已前荐得，管取天下横行。其或未然，总被须弥山压倒。山僧不惜眉毛，更为颂出。只要当人正眼开，何关起念不起念？韶阳拈出须弥卢，一击虚空七八片。真堪羡。刹刹尘尘达本乡，纵横顺逆皆方便。”

　　示众云：“连日因居士与山僧讲四书，蓦拈一章要山僧自讲，被伊抑逼一上，不妨举似大众。颜渊喟然叹曰：‘见个甚么道理？速道速道。仰之弥高，钻之弥坚，水中捉月徒夸巧。瞻之在前，忽焉在后，觅即知君不可见。夫子循循然善诱人，向你道甚么博我以文、约我以礼，依然错认定盘星。欲罢不能，夜明帘外转身难。既竭吾才，如有所立卓尔，还须更进竿头步。虽欲从之，末由也已，金锁玄关擘不开。’诸兄弟，还知颜子落处么？将成九仞之山，尚欠一篑之土。若到祖师门下，蓦头更与一拶，管取盖天盖地去也。山僧恁么告报，汝等还拣辨得出么？还缁素得明么？若向者里着得一只眼，不用顾后瞻前，便请归家稳坐。所以道，处处逢归路，头头是故乡；本来成现事，何必待思量？”喝一喝，卓拄杖下座。

　　示众云：“众生逐境生情，随情造业，故尔业系苦果。诸圣达境惟心，心体离念，所以万德庄严。祗如衲僧分上又作么生？”喝一喝云：“若是陶渊明，攒眉便归去。”

　　示众云：“觅心不得把心安，大丈夫儿岂自瞒？意气不从天地得，真金须向火中看。所以道，垂钩四海，只钓狞龙；格外谈玄，为求知识。事是恁么事，人须恁么人。若是恁么人，方明恁么事。大众，还知恁么事么？”乃卓拄杖云：“换骨洗肠重整顿，通身手眼更须参。”复举天童密云老祖因僧问：“如何是大事未明，如丧考妣？”祖云：“你是无主孤魂。”僧云：“既是大事已明，因甚亦如丧考妣？”祖云：“惟吾独尊。”师云：“天童老祖机轮转处如杲日丽于中天，正所谓高低普应，事理齐彰。争奈错会者多？山僧不辞颂出，只缘不识本爷娘，孤苦伶俜客路长。踏得自家田地稳，人间天上更无双。”

　　因事示众：“夜来枕上参，无上胜长者而谓我言：‘知时不论理，论理不知时。’恍于言下大彻，得无诤三昧，入随顺世间法门。觉则俨然。姑记之，以俟明眼证焉。”

