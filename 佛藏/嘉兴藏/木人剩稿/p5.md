<!-- { "loadSidebar": true } -->
　　王公辅从仙城来象林。礼和尚讫云。昨大佛寺。石莲禅师上堂。田居士出问云。竿木随身事如何。莲曰逢场作戏。进云如何是逢场作戏。莲曰者个。进云如何是者个。莲喝一喝。某甲不甘。特来请决和尚。师曰你试举看。公云竿木随身事如何。师曰要行便行。要住即住。进云如何是逢场作戏。师曰明来明打。暗来暗打。公欣然礼谢。次日一僧到参。复举前话云。竿木随身事如何。师曰捩转乾坤。进云恁么则逢场作戏去也。师曰。竹梢上摇铃。

　　僧问。路逢死蛇莫打杀。无底篮子盛将归来。既是死蛇为甚么莫打杀。师曰。再犯难容。进云篮子何时失却底。师曰问取提篮人进云。盛将归来作么生。师曰供养驴唇长老。僧礼退。

　　藩下田居士问。前公爷。甚信用天主教。择日改造衙门。皆依其教。而公爷不及见工竣。而卒于外。某未谙其教。请和尚示之。师曰。天竺亦有天主。或事大自在天。或事大梵天王。然梵天王。前生为樵夫。见火烧山。而救灭之。因存无量生命。住寿过一劫。此天地初成时。梵王独住一劫。未有梵侣。后起念云。愿诸有情。来生此处。作是念已。梵子即生。天竺外道不测。便执梵王是常。梵子无常。故天竺四品人皆事之。一婆罗门。执云从梵王口生。(婆罗门。华言梵志。亦云净行。似此方之儒者。)二刹帝利。执云从梵王斋生。(刹帝利。是大国王种。)三商贾。执云从梵王胁生。四农人。执云从梵王脚生。故各各事之。其大自在天王。住色界顶。字威灵帝。主领三千大千世界。梵王是娑婆世界主。住色界初禅二禅两楹之中。主领小千世界。今西洋天主邪教。妄无根本。不知以何天为主。余三十年前。已见其书。杜撰俚语。其名其字甚鄙陋。又谓一切人民。及三教圣人。皆从天主生。故不宗事而事天主。今有无识之人。多信其教。昔云栖大师三笔。已有三辩。余不须重论矣。竹窗三笔云。一老宿言。有异域人。为天主之教者。子何不辨。予以为教人敬天善事也。奚辨焉。老宿曰。彼欲以此移风易俗。而兼之毁佛谤法。贤士良友。多信奉者。故也。因出其书示予。乃略辨其一二。彼虽崇事天主。而天之说。实所未谙。按经以证。彼所称天主者。忉利天帝也。一四天下。三十三天之主也。此一四天下。从一数之。而至于千。名小千世界。则有千天主矣。又从一小千数之。而复至于千。名中千世界。则有百万天主矣。又从一中千数之。而复至于千。名大千世界。则有万亿天主矣。统此三千大千世界者。大自在天王是也。彼所称最尊无上之天主。大自在天视之。略似周天子。视千八百诸侯也。彼所知者。万亿天主中之一耳。余欲界诸天。皆所未知也。又上而色界诸天。又上而无色界诸天。皆所未知也。又言天主者。无形。无色。无声。则所谓天者。理而已矣。何以御臣民。施政令。行赏罚乎。彼虽聪慧。未读佛经。何怪乎立言之舛也。现前信奉士友。皆正人君子。表表一时。众所仰瞻。以为向背者。予安得避逆耳之嫌。而不一罄其忠告乎。惟高明下择刍荛而电察焉。(一)。又闻彼云。梵网言一切有生。皆宿生父母。杀而食之。即杀吾父母。如是则人亦不得行婚娶。是妻妾吾父母也。人亦不得置婢仆。是役使吾父母也。人亦不得乘骡马。是陵跨吾父母也。士人僧人不能答。如之何。予曰。梵网止是深戒杀生。故发此论。意谓恒沙劫来。生生受生。生生必有父母。安知彼非宿世父母乎。盖恐其或己父母。非决其必己父母也。若以辞害意。举一例百。则儒亦有之。礼禁同姓为婚。故买妾。不知其姓则卜之。彼将曰。卜而非同姓也。则婚之固无害。此亦曰。娶妻不知其为父母。为非父母则卜之。卜而非己父母也。则娶之亦无害矣。礼云。倍年以长。则父事之。今年少居官者。何限其舁轿引车。张盖执戟。必儿童而后可。有长者在焉。是以父母为隶卒也。如其可通行而不碍。佛言独不可通行乎。夫男女之嫁娶。以至车马僮仆。皆人世之常法。非杀生之惨毒比也。故经止云。一切有命者。不得杀。未尝云一切有命者。不得嫁娶不得使令也。如斯设难。是谓聘小巧之迂谈。而欲破大道之明训也。胡可得也。复次彼书杜撰不根之语。未易悉举。如谓人死其魂常在。无轮回者。既魂常在。禹汤文武。何不一诫训于桀纣幽厉乎。先秦两汉唐宋诸君。何不一致罚于斯高莽操李杨秦蔡之流乎。既无轮回。叔子何能托前生为某家子。明道何能忆宿世之藏母钗乎。羊哀化虎。邓艾为牛。如斯之类。班班载于儒书不一。而是彼皆未知。何怪其言之舛也。(二)。复次。南郊以祀上帝。王制也。曰钦若昊天。曰钦崇天道。曰昭事上帝。曰上帝临汝。二帝三王。所以宪天而立极者也。曰知天。曰畏天曰律天。曰则天。曰富贵在天。曰知我其天。曰天生德于予。曰获罪于天。无所祷也。是遵王制。集千圣之大成者。夫子也。曰畏天。曰乐天。曰知天。曰事天。亚夫子而圣者。孟子也。天之说。何所不足。而俟彼之创为新说也。以上所陈。倘谓不然。乞告闻天主。倘予怀妒忌心。立诡异说。故沮坏彼主教。则天主威灵洞照。当使猛烈天神下治之。以饬天讨。(三)。

　　(三笔判其以忉利天帝。为天主。忉利天人间一百岁。彼天为一昼夜。寿一千岁计人间岁。三千六百万年。此是欲界第二天。居须弥山顶。名地居天世界坏时。则同坏。何能出于劫数。其大梵天王。寿一劫半。大自在天王。同色究竟天寿。一万六千劫。世界坏时。此天不坏。以有阿那含三果圣人居住也。今此娑婆世界共有万亿日月须弥山四天下乃至梵天。故释迦如来化千百亿身。教住众生。以一日月周行四天下光明所照临。是为一世界。如是千世界中。有千日月。是为小千世界。尔所小千千世界。是为中千世界。尔所中千千世界。是为大千世界。○一小千世界。如一贯钱。一中千世界如千贯钱。一大千世界如千千贯钱。故有万亿世界成则同成。坏则同坏。所言劫者。梵语劫波。此云长时。成住坏空。各有二十小劫。共为八十个小劫。总名一大劫一个小劫。共计一千六百八十万年。二十个小劫。共计三万三千六百万年。成劫已过。坏劫未至。今当住劫第九个小劫减时。一大劫。共计一十三万四千四百万年。忉利天帝。梵语释提桓因。华言能天主。谓能为三十三天主。昔为人时姓憍尸迦。修建迦叶佛舍利塔。三十二人助修。共生三十三天。憍尸迦为帝。三十二为王。共为三十三天。儒云上帝。道云玉帝。梵语忉利。华言三十三。)。

　　吴震飞居士问。维摩经中。维摩居士。凡见诸二乘声闻弟子。即云唯而见诸菩萨大士。则云仁者。如是遇五百诸大声闻阿罗汉。初皆云唯。如见舍利弗。便云唯舍利弗。唯目犍连。今据唯字之义。无非切。音微。是专辞。语辞。又训独也。又乌贿切。音委。诺也。应声也。如曾子曰唯。凡彼人有语。此人方应诺。而舍利弗遇维摩未曾有语。维摩何以云唯。若作语辞训之。应音微。似非本文。如遇诸大士。亦可云唯。何以遇诸声闻。独云唯。古今诸注。亦未见有释。今请和尚。为弟子开千古之疑。师曰。此非华言。亦非胡语。乃天竺梵音。但有语而无义。天竺人见诸寻常同辈者。及后辈人。别久忽遇之。即呼云唯。然后乃叙余事。现今广州府。常人相见。犹作此语。由昔晋齐梁唐宋代来。天竺贾客。并诸国商侣。常泛舶至广州。而诸译经法师。及高僧。多有附舶而至者。故昔广府人多解梵音。兼海中诸国人语。以便贸易今之广州邻郡肇庆府。犹多作外国语。如称外祖父则云公帝。外祖母则云婆帝。阳江县。(肇府属)唤外祖父为罨打。外祖母为阿低(阿俗作亚)。僧祗律云。比丘共公语时。不得唤阿公。阿郎。摩诃罗。应言娑路醯多。共母语时。不得言阿母。阿婆。应言婆路醯帝。然婆帝低。三字。与律文及外国言音。皆相近也。

　　何以呼诸大士云仁者。而独呼声闻二乘人云唯。此维摩经。是大乘典。有弹斥二乘之意。故无尊称之辞也。云栖楞严摸久记中。以唯字作此方义训释。是以终不能决也。士曰。承师释久疑滞。遂作礼而退。

　　顺治壬辰。师在顺邑沙湾。何隆将居士馆度夏。时有二僧从曹溪来。化绣千佛衣以供六祖。居士问。师云。何名千佛衣。师曰斯谬也。着如来在王舍城天帝石窟前经行。见有稻田畦畔分明。差互得所。佛告阿难。从今日后。作衣当用是畦畔法以刀割截而成。不为怨贼所劫夺。是诸沙门贤圣幖帜。过去千佛弟子着。如是衣。当来千佛弟子。亦着如是衣。今时法末人讹不谙经律。绣千佛像在衣上。云栖大师正讹集中已有辩矣。集云近世袈裟上编绣诸佛。云千佛衣此讹也。佛像止宜顶戴在首。负荷在肩而已。悬挂胸膈已涉亵慢。况罗缀一身。自腰膝而下皆佛也。其过可胜言哉。轮王福倾。谅非虚语。而成风久袭。不自觉知。愿高明俯察刍荛。慎勿着此。或曰。然则千佛衣果无之乎。曰有之。即今二十五条衣者。千佛相传之衣。也佛告比丘。我此僧伽黎。过去未来诸佛。皆着此衣而得解脱。是其证也。(袈裟旧作加沙。又作　毟。华言坏色。亦云赤色。谓用草木皮叶泥等染。以坏五大色也。义净法师云。梵语加沙野。译为赤色。即乾陀之色。元来不干东夏之言。何劳下底置衣。葛洪字苑。始从衣也。如是因色名衣。非今应赴所著五彩者。佛言。当来将我袈裟变为五彩。是末法之衰相也。若以义表。或名福田衣。能生众善故。亦名解脱服。以解脱贪瞋痴诸烦恼故。又名离尘服。由断六尘故。又名莲花服。由不为六尘所染故。其义非一。详载标释畦音奚。畔音叛。皆田界也。僧伽黎。华言重复衣。谓割之合成故也。亦名杂碎衣。以条数多故。乾陀。华言赤色即赤色树皮也。)。

