<!-- { "loadSidebar": true } -->
　　举严阳尊者问赵州一物不将来时如何(莫道无事好)州云放下着(痛处加锥)严云一物不将来(既如彼)放下个甚么(又如此)州云放不下担取去(是伊讨得底)。

　　拈云前箭犹轻后箭深。

　　茅舍蓬门守志孤半生辛苦纤尘无轻衫莫教烟霞染脱体风流霭画图。

　　举刘铁磨到沩山(不是闲相识)山云老牸牛来也(探竿在手)磨云来日台山大会斋和尚还去么(影草随身)山放身卧(靴里弄指头)磨便出去(怪伊不得)。

　　拈云两牛斗额胜负未分道是沩山绊倒铁磨脚跟其实铁磨穿着沩山鼻孔竟作么生开散。

　　收放卷舒意已谐好将心绪对同侪更阑夜静无闲思各自抽身各卖乖。

　　举幽栖一日敲钟上堂(有条攀条)大众才集(今日普请)栖云甚么人打钟(设网捕鱼)僧云维那(是非只为多开口)栖云近前来(张弓待兔)僧近前(烦恼皆因强出头)栖便打(冤及平人)却归方丈(又恁么去也)。

　　拈云呼牛唤马恕鳖伤龟杀活并行机关莫测这僧祸出非常且教阿谁代解。

　　云冈野径日初斜风急春残看落花陌上行人悲路晚远村犹自隔烟霞。

　　举僧问洞山如何是衲僧孔窍(我有一机)山云十八女儿不系裙(瞬目视伊)。

　　拈云恁么道不怕瞎却天下人眼。

　　煆尽顽躯万象空玲珑透体绝形容堂堂大露从君看不语含情一笑中。

　　举雪峰在洞山做典座淘米次(贤者多劳)山问淘沙去米淘米去沙(有一无二)峰云沙米一齐去(忒是抛撒常住)山云大众吃个甚么(只管下口)峰覆却盆(来日不得普请)山云得即得须见别人(明眼难瞒)后果见德山(灵山授记不似今日)。

　　拈云及尽今时孤危险堕欲得转身吐气还须分火照邻雪峰得处既见德山然则洞山处又如何打当荒丘迹绝苔空绿踏破芒鞋别有天。

　　凛凛寒霜木叶疏颦眉野老暗嗟嘘金梭织转三春絮芳草萋萋不用锄。

　　举僧问投子三身中那身说法(木上座口喃喃)子乃弹指(如是我闻)。

　　拈云投子弹指道是那身说法谛听谛听。

　　劈破虚空口若眉一声弹指妙难思无弦音韵随敲唱几个知音许共期。

　　举僧问云门如何是超佛越祖之谈(若将耳听终难会)门云糊饼(眼底闻声始得知)。

　　拈云深谈实相带齿沾牙妙解玄微和油合面云门恁么道且教如何领略聻分明香在梅花上寻到梅花香又无。

　　鼓角樵楼午夜催金鸡啼断禁城开纶音播处王言重待露衔香遍九垓。

　　举疏山冬至夜有僧问如何是冬来意(一阳初动处)山云京中出大黄(大小往来都如此道)。

　　拈云真语者实语者若向这里下得口嚼得碎管教臭恶肝肠一齐泻尽还有肯服此药者么。

　　冬日阳回一线长夜深相对月当央有人问到山中事野菜藜羹满颊香。

　　举三圣云我逢人即出(久仰尊慈)出则不为人(官不容针)兴化云我逢人即不出(甚么心行)出则便为人(私通车马)。

　　拈云偏处不逢玄中有路两老汉狼毒不少且道为人在甚么处。

　　逢场作戏几时休换面改头任自由离合悲欢今古事一番唱出一番愁。

　　举僧问长庆如何得不疑去(参)庆展两手(直为分明极)。

　　拈云山青水绿李白桃红恁么荐得千足万足其或未然且向长庆肘下翻个筋斗。

　　个事明明说向君打开八字太区分等闲识得娘生面万语千言总不闻。

　　举法眼问修山主毫厘有差天地悬隔汝作么生会(金将火试)修云毫厘有差天地悬隔(蟭蟟虽脱壳未免抱寒枝)眼云恁么会又争得(曹溪波浪如相似无限平人被陆沉)修云某甲只恁么和尚又如何(欲穷千里目更上一层楼)眼云毫厘有差天地悬隔(不因重举)修便礼拜(几乎蹉过)。

　　拈云去缚解粘敲枷打锁从寻常识量外起死回生须是法眼始得还有别通一路者么毫厘无差天地悬隔。

　　同途异路别山溪谷口云深下脚迷历尽崎岖风月冷邻鸡一任五更啼。

　　举赵州见僧来便问曾到此间么(花径不曾缘客扫)僧云不曾到(踏破了也)州云吃茶去(月照平湖阔)又问僧曾到此间么(蓬门今始为君开)僧云曾到(赵州路滑)州云吃茶去(云垂华岳低)。

　　拈云接待往来随家丰俭虽系赵老本色其实醍醐毒药一齐并举若要些子沾唇未免丧身失命。

　　土壁茅檐乱砌阶客来不用巧安排相逢但教吃茶去无限情思且放怀。

　　举南泉一日东西两堂争猫(事从根起)泉提起猫云道得即不斩(放下着)众无对(斩即任斩道即不道)泉斩猫为两段(殃及无辜)后举似赵州(失之东隅收之西隅)州脱草鞋顶出(一场漏逗)泉云子在恰救得此猫(何人证盟)。

　　拈云东西两堂难兄难弟南泉赵州是父是子虽是一期方便未免闹乱家庭各与三十拄杖何故不合因小失大。

　　沙场漠漠战初停雨暗云愁草木腥不有英雄三尺剑烽烟能得几时宁。

　　举僧问资福如何是古人歌(不妨洗耳)福画○相(舌头不出口)。

　　征云谁是知音者。

　　淡淡晴山晚谷低野桥烟树语黄鹂玲珑啭出无生调问到人间几个齐。

　　举临济侍德山次(师资分上)山云今日困(犹自说兵机)济云这老汉寐语作么(分明听得)山便打(恃公凌人)济掀倒禅床(倒戈返刺)。

　　拈云无事讨事以礼答礼直在其中矣若论父慈子孝两老犹歉一着在。

　　庭闱无事漫商量语话投机齿颊香情义疏时恩义重一时千载永流芳。

　　举僧问洞山如何是佛(鼻孔下头垂)山云麻三斤(货卖当时)。

　　拈云识取钩头意莫认定盘星还有知重识轻底么麻麻。

　　拟问长安路转赊芒鞋踏碎洛阳花云山历历无遮障古径苍苔映日斜。

　　举仰山携一杖子(登山涉水少伊不得)有僧问甚处得(你且疑着)山拈向背后(收拾不暇)僧无对。

　　代云和尚莫谩人。

　　西天小释迦携杖不着便问来向后拈不识头和面拍盲禅见不见拄地撑天如闪电。

　　举僧问护国心法双忘时如何(枯木倚寒严)国云不洗面(漆桶)僧云月落寒潭时如何(夜半绝行人)国云不洗面(漆桶)僧云光境俱忘时如何(明月芦花看不见)国云不洗面(漆桶)。

　　拈云护国答处直为这僧病中膏肓且作死马医还会漆桶话么易分雪里粉难辨墨中煤。

　　心不存兮法不留梧桐叶落海天秋三关一镞凭君透古镜研磨莫放休。

　　举僧问首山一切诸佛俱从此经出(且道此经又从何出)如何是此经([米-木+八])山云低声低声(只怕齿不关风)僧云如何受持(你只管看)山云不染污(何劳立功课)。

　　拈云圆陀陀无棱缝光皎皎没纤尘能现金臂紫摩莫作白纸黑字毕竟如何受持聻树底不妨飞黄叶溪边何碍漱清流。

　　本自无生无不生浑沦橐籥卒难明任从十号周尘刹莫把纤云点太清。

　　举僧问大随劫火洞然大千俱坏未审这个坏不坏(试定当看)随云坏(真语者)僧云恁么则随他去也(汝还信么)随云随他去(不异语者)僧问龙济劫火洞然大千俱坏未审这个坏不坏(不妨疑着)济云不坏(实语者)僧云因甚不坏(再问即错)济云为同大千(不诳语者)。

　　拈云一个顺水推船一个逆风把舵莫道分门别户其实异口同音还知坏不坏底道理么径开叶落秋常满山静云深水口流。

　　这个坏云山海月依然在这不坏虚空烂却无边界随他去也水绿山青同大千兮地擎天盖穿顶破帽两头空从教颠倒一齐戴。

　　举僧问赵州如何是玄中玄(木马上高竿)州云汝玄来多少时也(看病用方真是国手)僧云玄之久矣(三十年来脚踏地)州云若不遇老僧几乎玄杀(放下来时犹较些子)。

　　拈云这僧撞头磕额知进不知退赵州狼牙虎爪解推不解扶若能就下平高且与因邪打正。

　　妒雨春深落夜长繁花唯逐乱风狂晓来滑蝶东墙过何事寻香苦太忙。

　　举裴相国一日访石霜(挂冠一朝也是快事)霜因取笏问云(和尚莫闲贱)在官人手中为笏(你知我知)在老僧手中唤作甚么(无二无别)裴无对(一时忘却)乃为留下永镇山门(君子不夺人之所好)。

　　拈云石霜伤廉裴公伤惠二俱失利裴公且置那里是石霜失利处不妨再举。

　　狭路相逢事异哉面皮熟处口难开虽然不语情无限到底输他一笏来。

　　举长庆一日堂前卷帘(两手十个指)忽然大悟(白日见鬼)作颂呈雪峰云(开眼说梦)也大差也大差(知过必改)卷起帘来见天下(眼花作么)有人问我甚何宗(屁也不值)拈起拂子蓦口打(且莫造次)峰可之(谁人不爱子孙贤)。

　　拈云酒不醉君子长庆当时何不一笑而休因甚呈赃听断我也知你忍禁不得。

　　平生辛苦太无端吃尽穷酸彻骨寒不是卷帘开正眼几乎辜负七蒲团。

　　举僧问芭蕉如何是透法身句(高着眼)蕉云一不得问(阴山背后)二不得休(十字街前)僧云学人不会(不会最亲切)蕉云第三度来与你相见(十万八千程)。

　　拈云不犯尊严是非莫到曲垂方便消息旁通芭蕉已是说如来禅何故阿僧到底懵懂步步登高易心心放下难。

　　岚光烟雾接云楼一径中分草色幽何处流莺啼不住春残犹自话枝头。

　　举历村煎茶次(今日渴)僧问如何是祖师西来意(便请攒柴把火)村举起茶匙(抛沙撒土)僧云莫这个便当么(但恁么会)村掷向火中(当得当不得)。

　　拈云历村因地起倒竭力为人若向举起掷下处一眼觑破庶不辜负婆心不然空纳一场败阙。

　　忘机无事卧烟霞折脚铛中漫煮茶祖意明明收放处几乎认作两头蛇。

　　举僧问圆通秀知师久蕴囊中宝(死猫头铁獦狚)今日筵前略借看(秪凭眼里无珠)秀云君子爱财取之有道(人人有分)。

　　拈云这僧贪观分外圆通爱惜家珍不是赵璧燕金非同玄珠碧玉直饶和盘托出且道作么着眼。

　　无相无名独自珍非形非色那堪陈囊中纵有千般物此物如何举似人。

　　举僧问赵州如何是道(拦街逐块)州云城外底(月圆当户)僧云不问这个道(蹉过也不知)州云问甚么道(不妨再说)僧云大道(访迹寻踪)州云大道透长安(日出连山)。

　　拈云曲不如直表不如遮讵知直中藏曲表里有遮反疑节外生枝以至当前蹉过欲会长安大道么复高声云看脚下。

　　数十年来江上游乘船几度去寻舟踏翻沧海金波浚更泛星槎带月浮。

