<!-- { "loadSidebar": true } -->
　　潭州石霜楚圆慈明禅师全州清湘李氏子少为书生年念二得度母贤遣之游方闻汾阳道望冒险往来依住二载未许入室一夕诉曰自至法席不蒙指示岁月飘忽己事不明失出家之利阳熟视骂詈举杖逐之师拟伸救阳以手掩其口师大悟叹曰始知临济道出常情。

　　颂霜眠露宿到汾阳诟骂无端没下场不是杖头开正眼那知祖道出寻常。

　　南岳第十二世

　　袁州杨岐方会禅师宜春冷氏子久依慈明未有省发每咨请明云库司事繁且去他日又问明云监寺异时儿孙满天下在何用忙为明适出师侦之小径既见搊住云老汉今日须与我说不说打你去明云监寺知是般事便休语未卒师大悟即拜于泥途开法杨岐僧问少林面壁意旨如何师云西天人不会唐言。

　　颂面壁胡僧瞌睡多道他不会唐言么含冤满口无雪处赖有杨岐好大哥好大哥狭路相逢事若何不因磕破泥涂脑那得人前唱哩啰。

　　南岳第十三世

　　舒州白云守端禅师衡阳葛氏子依茶陵郁披剃往参杨岐岐问受业师为谁师云茶陵郁和尚岐云闻伊过桥遭仆有偈能记否师举云我有明珠一颗久被尘劳关锁今朝尘尽光生照破山河万朵岐笑而趋起师愕然通夕不寐黎明咨询之岐云汝见昨日打驱傩者么师云见岐云汝一筹不及渠师愈骇然云何谓也岐云渠爱人笑汝怕人笑师大悟。

　　颂爱人笑怕人笑双头一脸镜中照照得分明仔细看平空射落翀霄鹞。

　　南岳第十四世

　　蕲州五祖法演禅师绵州邓氏子年三十五始祝发遍参名宿因浮山指见白云问南泉摩尼珠话云叱之师领悟献投机偈后开堂僧问如何是佛师云口是祸门。

　　颂若远若近若亲若疏黄瓜茄子刀豆葫芦口是祸门会也无。

　　南岳第十五世

　　成都昭觉克勤佛果禅师彭州骆氏子儿时日记千言见佛书如获旧物出家首谒玉泉皓次依金銮信大沩哲黄龙心东林度佥指为法器而晦堂称他日临济一派属子矣最后见五祖尽其机用祖皆不诺师忿然而去到金山染寒困极试以平日见处无得力者乃转依五祖令入侍寮问举提刑小艳诗话祖云他只认得声师云他既认得声为甚么却不是祖云如何是祖师西来意庭前柏树子聻师忽有省出门见鸡飞上阑干鼓翅而鸣复自谓云此岂不是声遂袖香入室通其所得祖云佛祖大事非小根劣器所能造诣吾助汝喜由此所至推为上首。

　　颂一度经霜一度寒咸酸吃尽许谁谩一声唤醒艰难梦彻骨伤心泪不干。

　　南岳第十六世

　　临安径山大慧宗杲普觉禅师宣城奚氏子年十六出家十七落发十九游方初参曹洞诸宿继谒湛堂后参圆悟闻薰风自南来殿角生微凉语省豁悟每举有句无句话问之师拟开口悟便云不是一日师问悟云闻和尚曾问五祖师翁来不知道个甚么悟笑而不答师云当时想是对众问今日说亦何妨悟云我问有句无句如藤倚树意旨如何祖云描也描不成画也画不就又问树倒藤枯时如何祖云相随来也师当下释然悟云始知我不汝欺也遂着临济正宗记付之。

　　颂薰风自南来殿角生微凉虽省豁未相当相随来也笑一场无端寐语传流处累及儿孙作祸殃。

　　南岳第十七世

　　福州西禅鼎需懒庵禅师郡之林氏子幼举进士偶看遗教经叹曰几为儒冠所误欲去家母以亲迎难之师绝之以偈云夭桃红杏一时分付春风翠竹黄花此去永为道伴竟依保寿禅师遍参名宿后依大慧慧问内不放出外不放入正恁么时如何师拟开口慧拈竹篦连打三下师于此大悟厉声云和尚已多了也慧又打师礼拜慧印以偈一日上堂云懒翁懒中懒最懒懒说禅亦不重自己亦不重先贤又谁管你地又谁管你天物外翛然无个事日上三竿犹更眠。

　　颂内不出外不入泥牛木马抱头泣竹篦连连不放休失却骊珠当下拾懒庵懒懒庵懒地不管兮天不管最懒说禅却说禅打破钵盂又讨碗。

　　南岳第十八世

　　福州鼓山木庵安永禅师闽县吴氏子弱冠为僧谒懒庵于云门懒问不问有言不问无言世尊良久不得向世尊良久处会随后便喝师倏然契悟作礼云不因今日问争丧目前机懒许之上堂拈拄杖云临济小厮儿未曾当头道着今日全身放憨也要诸人知有掷拄杖下座。

　　颂有言无言良久处问得分明答得差全身放下较些子拨尽黄金眼里沙。

　　南岳第十九世

　　杭州净慈晦翁悟明禅师上堂举夹山会下一僧到高亭才礼拜亭便打僧云特来礼拜亭亦打又拜亭又打趁出僧回举似夹山山云会么僧云不会山云赖汝不会汝若会即夹山口哑去应庵拈云高亭一期忍俊不禁争奈拄杖放行太速这僧当时若是个汉莫道高亭夹山便是达磨大师出来也斩为三段何故家肥生孝子国伯有谋臣师云高亭夹山门庭施设各得其宜但中间一人略较些子应庵与么道也是巩县茶瓶师纂修联灯会要。

　　颂一曲无弦局调新轻轻拨动不相伦弄潮须是吴江客别语还他汉地人。

　　南岳第二十世

　　太原苦口良益禅师参净慈慈问近离甚处师云瑞光慈云正与么时光在甚处师便喝慈云且止汝道西湖水深多少师拟议慈便打趁出久之契悟作偈曰临机一句不露丝头吹毛才展大地全收慈云从上心印汝今得之宜处深谷俟时行化。

　　颂不露丝头意若何吹毛展处任摩挲得来心印无差互犹是西湖水里波。

　　南岳第二十一世

　　汾州筏渡普慈禅师初参径山端高峰妙各有契处后北还过燕游五台礼文殊感大士放光居台二年入太原参益和尚益云发足甚处师云五台益云文殊与汝说甚么师云脚下草鞋唱成一百文益云脚跟为甚么不落地师云且喜老汉见得亲切益云老僧罪过师喝一喝而出自此常造室中久之益嘱云汝缘当在本处他后设大法药宜号筏渡师礼谢归汾州。

　　颂唱出草鞋价甚高脚跟底下不相饶针针刺骨针针痛一喝从兹恨未消。

　　南岳第二十二世

　　洛京相国一言道显禅师鹰门人生而岐嶷颖悟英特年十二自愿出家父母难之师云儿志决矣未可强留遂落发于郡之西山听讲圆觉至知幻即离章顿然默契恍若旧识乃辞师游汾州谒筏渡渡一见器之命入侍寮一日渡举竹篦问云毕竟唤作甚么师方进语渡蓦头便打忽然大悟礼拜云和尚且止古人道佛法无多子非虚语也渡云汝今方知吾意耶师云和尚大恩碎身难报渡嘱云汝年且幼时至理彰师执劳座下一十七载。

　　颂十七年前事可怜当头白棒恨弥天虽然佛法无多子争奈捐躯报也难。

　　南岳第二十三世

　　西京小庵行密禅师初以白衣礼相国显和尚凡见便礼拜显一日谓云道人礼拜且止佛法在甚处师方举首忽闻板声鸣显云只这是师从此有入遂求度显云汝诚精进宜名行密力参三年显举马祖三不是语未绝师云毕竟如何显笑云已多了也师于言下得大安乐显云佛法下衰正宜潜隐毋拘城隍得安身处最为佳耳。

　　颂板声震处髑髅开座下三年梦未回不因马师三不是何缘笑里悟将来。

　　南岳第二十四世

　　二仰圆钦禅师禾之秀水人遍参诸方毫无所契入西京谒小庵密于旅舍密问浙中有个伶俐人汝还见么师云圆钦钝汉密云我要个钝汉作监收汝还知么师罔措密云数千里来可惜错过师相依扣参一日见鼠从架上过扑翻油瓮忽尔顿契走见密云某已捉得了也密搊住云道道师云一粒鼠粪污却锅羹密云瞎汉参堂去。

　　颂钝汉监收费苦辛扑翻油瓮惹埃尘污羹鼠粪休嫌少一粒从来腻杀人。

　　南岳第二十五世

　　寿州无念智有禅师蜀之汉州人发足南方游四明登天目后参二仰钦钦云行脚甚处师云南方钦云彼中佛法如何师云山川无异钦云我手何似佛手师良久钦云莫道无异好后看兴化打维那机缘始浩然大彻作偈云兴化打维那平地遭殃祸昨夜南山云飞向北山朵钦见为之助喜云不辜到此嘉靖初迤逦寿州十有二年。

　　颂踏遍山川也大难忽然悟彻太无端南山云向北山朵赢得风光不费钱。

　　南岳第二十六世

　　荆山怀宝禅师渚宫人游寿州谒无念有有云躐县游州毕竟为着何事师云生死大事求师拔度有云汝是荆州人么师云是有云阇黎即今在甚么处师拟对有云若便恁么犹较些子佛法不是商量参堂去师潜心座下一日有唤云阇黎师应诺有云在甚么处师于言下领旨乃云和尚大慈真天人师也有灭后师于嘉靖七年以法付铁牛隐终南山。

　　颂不落商量犹较迟频将片语下针锥一呼一诺无他事正是阇黎领悟时。

　　南岳第二十七世

　　秦岭铁牛德远禅师得心印于荆山庵居秦岭常披一红布裤一日顶笠挥锄地中月明联池过之池见云这汉好似一头军师云看箭池作躲箭势师近前携手至庵留住三月谓云我乃大慧之裔在此待人数十年矣汝今既来当为我求人光扬祖道付偈云就身能打劫劈筈善夺窝三玄从此出三要不为多探竿影草主宾分狮子迷踪奈我何。

　　颂顶笠挥锄掘地时身披红裤树军旗千钧弩发功成也接得朝阳振祖机。

　　南岳第二十八世

　　叙州朝阳月明联池禅师本郡范司马之后幼居林下有僧过访不遇题联于壁师见厌世祝发杖笠南游过洛伽道逢一僧伟仪殊相师前行失脚念佛一声僧云此敲门瓦子何不抛却师云抛却后如何僧云叶落归根来时无口师有省后于秦岭受印铁牛返叙州居朱提山朝阳洞聚云来参师问云如何是古佛心云拱手云请和尚尊重师问不用音声与色身将何唤作本来人云默然师休去。

　　颂如何古佛心拱手请尊重不用色与声本来全无缝是一个是两个道得分明也话堕。

　　南岳第二十九世

　　忠州聚云吹万广真禅师叙州宜宾人姓李氏父祖三世为婆罗门师生日有八僧临舍一僧记曰此子乃八宝罗汉应真也母即厌腥食素三年离乳十五偶在窗下观菊语同学云此花今岁凋谢明春复生人生一去不来读书宁免生死竟往登少峨参浩翁久之返里得大慧录朝暮体究遇一僧见访问如何是佛师拟对僧云不是师复进语僧云不是被此一劄尘念如灰届午值僧磨剃刀师急问如何是佛僧云我今日磨剃刀不能为汝说且待别时来师以白衣参朝阳多载于万历癸丑乃落发受具一日阳谓师云汝有一句未会在师问那一句阳云不用音声色身默然良久与我现出真空来师拂袖便出自思此事不可草草此中必有玄要辞往别山苦参三年经行危坐胁不至席限满复见朝阳问云毕竟如何现出阳引师手掩其口豁然大悟嘱后涉海入吴穿闽过粤于潇湘湖东开法解制还蜀阐化聚云出世三十年五坐道场语录二十卷广录五十卷先是法孙水部熊月崖居士锓梓崇祯己卯七月晦日索笔书偈云朝打三千暮打八百要见聚云眉毛出血危坐至午大喝两声而逝阇维烟至松幂结为五彩荷香袭人起骨得黄金锁子三茎门齿化为紫色五色舍利三百余颗平都地藏院迎十二颗建塔余皆塔于本寺三目山之阳。

　　颂大冶精金色异常千锤百炼迸星光团成一柄金刚剑照耀人天迥不藏。

　　南岳第三十世

