<!-- { "loadSidebar": true } -->
　　示众。睦州唆临济三度吃棒。已是彻底婆心。争奈这汉搭不回头。未免翻成钝置。末后于大愚处轻轻一拨。便弄出许多鬼怪。殃累后昆。咄。当时若早与么地。讨甚睦州耶。即今莫有向睦州未唆以前一咬便断者么。良久云。知恩者少负恩者多。

　　金粟首座寮秉拂

　　众请秉拂。师云河边卖水取笑傍观。沙底压油徒劳腕力。事弗获已且借方丈老人威光展演一上。莫有出来敲磕者么。僧问雨洗淡红桃萼嫩。风摇浅碧柳丝轻。山堂兀坐无思算。连击虚空作梵声。既是虚空因甚么有声。师云汝但恁么举。进云识得个中端的意。一毫头上现乾坤。师云放过一着。问如何是夺人不夺境。师云金刚宝剑当头截。如何是夺境不夺人。师云眉尖趯倒须弥山。如何是人境两俱夺。师云掀翻海岳无知己。如何是人境俱不夺。师云不动干戈见太平。进云料拣已蒙师指示。觌面相呈事若何。师便打。僧礼拜。师乃竖起拂子云。个事全提那有回互。截断葛藤掀翻露布。丈夫猛利便担当。自可寰中夸独步。若于心性上驻脚。意解里抟量。往往撞着恶聱头。未免转身无路。今日分明为举扬。莫教赵婆又酤醋。复云兹蒙方丈老人命。特为升座。自愧机思迟钝。战汗不胜。惟冀两序头首大众。慈悲包荒。更有一偈亦与拈出。满目英灵胜旧时。疏才何可强离披。秪缘业债无藏处。故逐东风缭乱吹。久立珍重。

　　吴稚仙请秉拂。碧纱窗内。风光本有绝遮藏。黄卷堆头。正眼洞然无向背。何须越离庭户。跳出澉城。来金粟山中。看娑罗宝树嫩干抽芽。望九九奇峦飞云叠翠。自家境界弗隔。诸佛妙义全彰。一回举起一回新。一度思量一度快。此何以故。皆由他灵根夙禀合乎天然。所以不假强为立地成现。政当恁么时。直饶打翻独桑鼓。惊起老康僧。与秉拂上座同登此曲录床。泻倾河之辩。施掣电之机。也动他星儿不得。且因斋庆赞一句作么生道。万福千祥如雾集。团圞愿证地行仙。

　　金门超俞请秉拂。僧问如何是金粟境。师云一枝松在主山顶。进云如何是金粟僧。师云鱼腮马面得人憎。乃云故园三月春将暮。桃花李花飞无数。杜宇声声苦劝归。不知归去果何处。欲知处。住住住。绿蓑衣底放毫光。青玉案前敲活句。且作么生是活句。亡过椿萱登九品。现存夫妇享遐龄。复举金陵俞道婆。市油糍为业。一日闻丐者唱莲花落云。不因柳毅传书信。何缘得到洞庭湖。忽大悟。以糍盘投地。夫傍睨云汝颠耶。婆掌云非汝境界。师云俞婆投盘虽则风流彻底。其夫傍睨未免触犯锋芒。何似耕而食凿而饮。浑家不管兴亡事。衲帔蒙头晴昼长。良久云。也须是个汉始得。

　　秉拂。僧问狮子一吼众兽咸伏。如何是狮子吼。师云阇黎脑门裂了也。僧拟议。师云死活也不知。乃云欲为祖师门下客。须一一有骑贼马。夺贼枪。杀入贼队底手段始得。不然秪是个穿窬草贼。无益于事。如临济一日侍立德山次。山顾谓云。老僧今日困。济云这老汉寐语作么。山拟拈棒。济便掀倒禅床。恁么方为正贼也。众兄弟。此去人家不远。忽有忿不甘底来这里捉贼。又作么生。秉拂上座自有计较。且作么生计较。不见道大胆驾头冲突过。小胆哀鸣告所繇。

　　祈寿嗣请秉拂。百病消镕笑脸开。此行不用着疑猜。寿山一座翠千古。更有旗铃入梦来。这四句语已尽情为蔡老居士酬谢了也。庆赞了也。便与么信受去。何须万贯腰缠。一任家堂稳坐。笔尖倒卓。起学海之波澜。慧镜圆明。增祖灯之炽焰。乃至迎宾待客唤婢呼奴。琴瑟和谐手足舞蹈。无一刻不得受用。无一处不具真常。虽然如是。犹未有人证明在。良久。蓦竖拂云。孔夫子已在这里证明也。说道二三子以我为隐乎。吾无隐乎尔。还见么。还闻么。即此见闻非见闻。无余声色可呈君。当年山谷翻身处。桂子花开扑鼻芬。复敲香几下座。

　　秉拂。一切声是佛声。寻常鹊噪鸦鸣。诸人为什么不作佛声听。一切色是佛色。殿前狗子尾巴摇。诸人为什么不作佛色观。设或观听分明头头合辙。于我衲僧门下事。要且天渊悬隔在。岂不见临济禅师因睦州教问佛法大意。三度吃黄檗手中痛棒。灼然恁么似金翅劈海直取龙吞。狮子王奋迅呀吒壁立万仞。到这里还容说得声么。还容说得色么。还容得拟议商量么。所以灵利底汉不用如何若何。自有透脱一路。掀翻佛祖窠窟。迸出向上爪牙。纵使牛头马面蓦地相逢。也须退步休机力在转处。且道元上座如斯告报毕竟意在于何。曾经汗马边庭苦。殊爱勋高盖代人。

　　开炉秉拂。云当炉避火懦怯之夫。见义勇为衲僧气概。有么有么。试出来与秉拂上座相见。僧问诸佛皆从此经出。如何是此经一句。师云香烟绕宝座。进云吾师不远百里而来。今日升座意旨如何。师云有眼者见。有耳者闻。进云知恩礼谢去也。师云放汝三十棒。乃云丹霞烧木佛寒乞儿。百丈挟灰星小架子。赵州把火叫唤土白拈。龙潭吹灭纸灯恶心行。这一队老冻侬今日看来都用不着。何故。广慧堂前有只现成大火炉。暖烘烘地不必费柴费炭。万扇千飏秪凭个无根树轻轻安着其中便可。与诸兄弟同行同坐。同住同卧。随时取足任性逍遥。直令见者闻者人人顶眼洞明。个个心华发现。既然如是。无根树即今在什么处。蓦呈拄杖左右顾视云。莫是这个么。良久云。且莫错认便下座。

　　秉拂。下喝敲床拈槌竖拂。觌面相呈更无别物。耳闻眼见甚分明。因甚行说俱弗得。倘能向这里信脚行去。如狞龙戏水。信口说去似猛虎啸风。自然根境双融。纵横无碍。有时白鸥滩上玉笛横吹。有时角里山头倚筇踞坐。有时康僧桥畔投石打破水中天。有时娑罗树前摆手吐出惊人句。此皆已得受用三昧。不比寻常学解。将来若犹是恍惚依稀。半前半后。今日挑囊到这里。明朝负钵往那边。见人竖拳也竖拳。见人下喝也下喝。见人着语做偈也着语做偈。及至脚跟下轻轻一拶。又觉业识茫茫。恁么参禅赤土涂牛你。只可诳汝爷娘。有什么用处。古德有言。参须实参悟须实悟。阎罗大王不怕多语。所以元上座于起初结制时。每垂一言半句诱激初机。总要汝实参实悟。踏着本地风光。争奈土旷人稀。相逢者少。今日逼不得已。口漉漉地。虽则眉毛落尽。鼻孔仍自昂藏。众中新发心兄弟有识得元上座鼻孔落处。不妨出来扭捏一上。其或未然。衣里单头三七日内各自仔细看取。且毕竟看取个什么。以拂子击一击下座。

　　请秉拂。清霜地玉梅天。饥餐渴饮晏坐困眠。头头无挂碍。处处足生缘。三关紧密如能透。便是人间不老仙。复举郑十三娘随师姑到大沩次。才礼拜起。沩便问这个师姑甚处住。姑云南台江口住。沩喝出。又问背后老婆甚处住。十三娘放身近前叉手而立。师云十三娘兜弓搭箭百艺随身。若不是这师姑暗藏射垛。争显他汗马功高。兹者俞师姑领信女入山设斋。秉拂上座已识得伊住处。亦不用问不用喝。但合掌称谢云。端坐受供养。施主常安乐。且道与大沩相去多少。

　　冬至秉拂。僧问牛头未见四祖时如何。师云富贵太多。见后如何。师云贫穷彻骨。乃云丁丁卓卓洒洒落落。妙用神锋烟菟戴角。德山临济拈过一边。外道天魔实难摸索。说个混蒙剖判阴阳消长。尽属黄叶止儿啼。更说个冰河发焰葭管飞灰。却又千差万错。若是顶门眼正。肘后符灵底出来。掀倒禅床喝散大众。横身当宇宙。一句定纲宗。秉拂上座有口秪宜壁上阁。然事无一向。随时应节。要且何妨不免趁大家和气。唱几句村歌滥充高听去也。遂拍掌云山重重云漠漠。一线露阳春岭头梅破萼象骨毬普化铎信手抛兮信手摇。个里风流也不恶。果不恶非寂寞。常忆东村大姐娇。清音嘹喨动寥廓。复拍一拍下座。

　　尼慧真请秉拂。学道须是铁汉。着手心头便判。直趣无上菩提。一切是非莫管。古人恁么道秪得一半。元上座则不然。学道须是铁汉。弗用前思后算。直下决烈承当。便与一刀两段。建不建之规模。了未了之公案。岂不见当年实际尼气魁岸不下笠子勘俱胝至今声名犹显焕。又不见当年老灌溪眼睛。却被末山换。三载亲承半杓恩。瓣香拈出从人看。从人看。个个同条亦共贯。喝一喝云。莫谓来时别有春。等闲蹉过红炉鍜。

　　腊八秉拂。僧问昔日世尊出母胎恁么捏怪。为甚又观星悟道。平地起风波。师云不是一番寒彻骨。争得梅花扑鼻香。进云学人拈得云门棒。打杀与狗子吃。贵图太平去也。师云古庙石狮子。乃云六载饥寒赢得形销骨立。一星灿烂累他眼破皮穿。汉语胡言积如山岳。捏妖造怪谁解剿除。剿除既无其人。腥臊便乃遍地。尿床鬼子触着则为电为雷。曲鳝盲龟乘时也冲风激浪。政当此际。秉拂上座向什么处着到。击拂子云。当初只道将勤补。谁信今朝弄巧成。复举古德云。腊八吃鸡羹。才疑祸便生。溪边杨柳影。不碍钓舟行。后杰峰和尚拈云。古德与么道大悟不拘于小节。未免与贼张梯引邪入正。兴国则不然。腊八吃红糟。丛林意气豪。酣酣沉醉倒。更不惹风骚。师云一个半斤一个八两。若要循途守辙。驱邪皈正。须还秉拂上座始得。腊八吃香麋。禅和乐有余。浑身都暖热。不怕雪风吹。

　　戒子请秉拂。僧问受戒是学定坐禅是学慧。吾师举唱宗风是定慧双忘。学人昏钝未明。求师当阳指出。师云三十棒自领出去。进云恁么则释迦老子在拄杖头上现身了也。师云莫带累释迦老子好。乃云应现男女身得度者即现男女身而为说法。应以菩萨身得度者即现菩萨身而为说法。而今此身已现且作么生是说底法。遂拈拄杖卓一卓云。南无佛陀。南无达摩。南无僧伽。总在这里放大宝光。其光从口出非青黄赤白。是汝诸人还见也无。若也见得可谓心珠日朗性海波澄。一念圆明十方普照。寒梅缀玉无非卢舍家风。翠竹筛金尽属能仁境界。乃至诸天拱手外道归降。一切波罗提木叉相貌皆收摄汝不得。须知此收摄不得处便是金刚不坏之宝戒。便是生佛清净之本源。过去菩萨所证证此。现在菩萨所修修此。未来菩萨所学学此。又何必说持说犯说有说无。自缚自缠。然后为受戒哉。虽然秪如恁么人来与恁么人相见。又且如何横行直撞无拘束。一曲琵琶对月弹。

