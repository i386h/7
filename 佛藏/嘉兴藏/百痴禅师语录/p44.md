<!-- { "loadSidebar": true } -->
　　佛祖阃域衲僧慧命非大根器大力量者不能透入负荷得去道人数十年来屏去纷华留心此事亦肯负荷亦有透入处但机语敲磕似欠精纯更须勉旃方为全美虽然闺阁之流尤不易易也山僧平日无甚沙糖蜜汤甜人口舌既到这里一任笑杀傍观寿诞在即谨以如意为赠佛法耶人事耶汝自知之不可忽不可忽。

　　示天申西堂

　　扶荷正宗要有把持有骨气孤迥迥地不比流俗阿师上人门户希名苟利设或得一住处正宜谨守埋头时节到来自然香飘果熟及夫接引当机辨别邪正切莫造次匹之等闲冬瓜印子东搭西搭使一等焦芽恶稗混入我法门中也汝其执此以自勖岁在庚寅夏五金粟元山僧书。

　　示云渡郑居士

　　云渡居士与山僧素未相识偶于梅溪院中一晤宛如夙契临别袖纸求法语以为征证山僧自思寻常无法与人如何有法语书与居士耶虽然无法之中亦有法焉无说之中亦有说焉君不见六角亭前小钓垂一溪春水绿漪漪兰舟桂桌歌声滑似与维摩对语时即此是法即此是语居士但恁么信去方知参禅念佛相去不较多也。

　　示笔浪维那

　　一拳拳倒黄鹤楼一趯趯翻鹦鹉洲有意气时添意气不风流处也风流此远祖白云端和尚颂也上座是楚地人今既已承嗣予须有恁般作略恁般机用方可为人天眼目与从上一队老瞎驴蹄角相肖予病后笔倦不欲多书幸自知之无陨厥声可矣。

　　示香海书记

　　绍隆佛祖慧命以平正心术为基本孤孤迥迥一切随缘或遇着本色禅和深锥痛劄使伊蓦地知非久久推拨弗去才是好手决不可欲速见小取笑大方如布袋盛灰到处成迹若夫胸襟内流出笔尖上写来亦要触目光新不失单传直指之道而后可垂继无穷冲楼跨灶者也。

　　示印侍者

　　临济宗风流传千古皆英特俊流克绍负荷决非劣根躁进者所能希幸万一年来法窟滥觞大可怜悯金粟无甚闲气力与他角短较长唯杜口省躬图个安静过日足耳虽然一概与么去临济宗风何止扫地而尽所贵后生具老成节操毋蹈今时蹊径便是不辜山僧呼唤处而可与异日商略大事者也。

　　示典铺王奉萱

　　苦乐逆顺境缘迷尽多少人亦悟尽多少人迷者遇逆则生苦遇顺则生乐因乐起贪因苦起嗔妄业熏成转转弗已愈见其迷矣悟者遇逆不以为苦遇顺不以为乐因逆修定因顺修慧慧定圆融日积月累益见其悟矣然而此等境缘虽属定分以智眼观之总于吾道无所碍也且作么生是智眼居士试向动静闲忙中真实体究自然宝藏豁开获大受用政当恁时忽若有人持东平镜赵州衫来不作贵不作贱汝又如何还价山僧立契券已定待居士讨个分晓证据始得耳。

　　示溥西堂

　　六祖下南岳让至我径山老人为三十五世源源有准代代无差究其旨归无非廓扬正眼展演全机彻底为人直截痛快并及惊蛇打草鬼出神偷布网张罗据款结案总从自得自悟中来所以一模脱出如镜照镜似空合空无半点淆讹无丝毫渗漏脉远流长历年而愈光大也圣墨公受嘱已久兹破关入盐省觐余乃书其从上相承大概若此复拈一偈以尽之云正脉流传光且大祖孙相继振家声个中机用天然别要在当人勉力行。

　　示道眉侍者

　　莺吟燕语麦秀花香头头是道更不囊藏咄与么说话赚杀人何故为伊大煞成现日见日闻无有能知是道者或云道在日用日用不知只此不知处便是真知处咄与么说话秦山土地未肯点首在初学后生不向这里抖擞精神真参实究往往遇苦乐爱憎境缘摆拨不下如何抵敌得生死耶僧问赵州如何是道州云墙外底又僧问南泉如何是道泉云平常心是道果欲抵敌生死且将此两转语刻刻提撕蓦忽眉尖放光咄是什么道好与笑三十年。

　　示解为书记

　　古人为法真诚动经二三十年不辞艰苦凡所见闻有一言半句利益于身心者皆信受依而行之故末后子孙绵远正脉光大千百世下犹令人想慕焉迩来宗风淡薄禅流多弗自信东舍挨冬西邻度夏啾啾唧唧鼓煽是非每遇上堂小参普说等事似鸭闻雷如风过耳要明佛祖向上机撑持大法那里洎在柱上座亲近予虽未甚久然而一片真诚与香林远公纸衣记录者率相类予嘉其行遂以重荷托之至于出与不出为人不为人之语宜自辨取予未敢学蜾赢之负祝螟蛉也。

　　示果铺宋华卿

　　真实做工夫底人就所参话上打成一片虽在闹市街头着著有个转身处蓦忽不觉不知秤锤扑落方信郑州梨青州枣原非别物等闲搬弄出来便觉光鲜夺目腾价百倍德山老瞎秃与汝运水添薪临济小厮儿正好量米打碓若或把捉弗定半信半疑即珍货满前尽属眼中青翳生死要紧事何日了耶流光似箭鸦鬓如霜华翁华翁幸其勉诸。

　　示正中上座

　　何以止谤曰自修何以息争曰无辨文中之言实足鉴也山僧出世十余载膺此莫大丛林挈挈波波受尽疑忌讪谤其所以疑忌讪谤我者皆是生平自命为护法为宗师爪牙捷便贪利图名与庸俗等比呜呼法道不古世情可畏有如此哉何况汝在学地中操持未久疑忌讪谤固其宜尔但能维之以正守之以中日用活卓卓地上无忝于佛祖下无愧于朋侪自然水到渠成风行草偃虽彼疑忌讪谤亦且化而为敬信矣只如德山临济出世弄个惊天动地一着子到衲僧门下不满一笑汝且道衲僧有什么长处忽若逢人问着也须解笑解弄始得。

　　示恒一知客

　　客来须看贼来须打忽然半夜三更人面似贼贼面似人有什么辨处这里儱侗不分生平眼目何在倘若一齐放过性命已落他手里了也灵利汉才闻举着如水上捺葫芦活辘辘地便能擒虎兕辨蛇龙铲除佛祖命根与大地众生为冤为害其或未能文殊举起玻璃盏非惟对面懵然抑且韩大伯不禁傍观拊掌矣恒一公以予将远行袖纸乞书故道是语以策之时甲午季春之二日。

　　示文卿吴居士

　　生身父母人人已知本有爷娘个个不会若欲会得本有爷娘当于二六时中返究本有爷娘毕竟落在何处时节到来筑着磕着觌体分明随机露现所谓累劫冤亲藉此解脱何况生身父母弗获安居也耶文卿居士母孔氏寿登八十而逝兹欲回洞庭治丧恳求警语遂书最紧切一句以感发其痛肠庶几风帆之下正好思惟哀恸之余无有退悔云荐偈附后偈曰击碎洞庭波底月翻身露出碧珊瑚从兹踏遍无生国历历清光永不孤。

　　示照禅人

　　参得到说得到又须行得到行若不到则所说所参终属虚妄如今时一等阿师希图大刹改易常规自以为条令斩新森严莫犯及乎待人接物全然行说不相应甚至狐媚污邪伤伦蔑教克众口以勾结贪夫乞书帖而夸张体面简点将来成个什么边事然虽如此就中不为所愚弄者能有几人耶具眼禅和手段迥别设或等闲借路经过何妨倒转枪旗一挨一拶教伊满面羞惭方显汝生平参学分是即是异日有把茅盖头汝亦当以此而自励也。

　　示隐知客

　　品诣衲僧不必在参禅学道上验其生平就寻常待客迎宾一言一行或真或伪或怠或勤便已觑破了无遗蕴矣然而寡言者未必愚利口者未必智鄙朴者未必悖承顺者未必忠故善知识不以辞尽人情不以意选学者若是则品诣衲僧又岂一言一行所能摄哉隐上人出入丛林有年言行悉本端正予亦验之甚久兹因所请聊述数语为据忽若问参禅学道毕竟如何但矢口应曰幸自无疮勿伤之也。

　　(海盐县陈氏夫人法名超慧捐赀助刻祈令郎
　张　雁塔高登鹤龄弥衍并合家平安者)

　　百痴禅师语录卷第十八终
嘉兴大藏经　百痴禅师语录


　　百痴禅师语录卷第十九

　　嗣法门人超宣等编

　　法语下

　　示友荃孙居士

　　何物高于天何物厚于地何物逼塞于虚空何物养育于群类从上名公钜儒如裴张白赵苏黄辈皆不离富贵功名荷担此事只恐人不自觉未免受他笼罩无繇出头耳果能痛念迅速光阴时时着紧照破世间缘境同一空花然后将省要话头提之又提日用应酬迎宾待客都是下手得力处忽朝藩篱剖破全体现前回顾裴张白赵苏黄辈原来鼻孔亦秪在面上丈夫气骨岂肯让人选佛选官莫轻蹉过惟冀力行之深造之。

　　示石轩侍者

　　国师三唤活曜临门鸟窠一吹罗睺入命赵州斗劣不斗胜弄假肖真盐官扇破索犀牛抛钩掷钓山僧寻常待汝总无如是体裁但有事即唤无事便休布毛自己抖擞扇子自己簸摇谁胜谁劣各人分内事各人照管而已大根器大力量底汉不消絮絮叨叨直下一踏到底管取烜天赫地若只半进半退欲图速效以轶先贤将恐后来打入骨董队里不可救药也章侍者相从数载深得予心予故书其所以然而又示其所当然者诚能依而行之则吾宗端有赖矣。

　　示一苇藏主

　　以字不成八字不是未审是什么字一大藏教是个切脚毕竟切那个字汝既为吾藏主还识这个字么华亭泽畔鹤唳莺啼明发门前水流风动点画时时显露绝无亥豕差讹直下便透藏有余辉设或疑蒙主不胜藏矣昔有僧问藏主字主良久若道伊不识字争奈是藏主何若道伊已识字良久如何便唤作字耶山僧更为汝颂出颂曰信脚踏翻华藏海轻移一苇度前溪瞿昙面孔曾亲见个字调音总不迷。

　　示西孟唐居士

　　吾无隐乎尔先辈名儒讲之甚熟为什么黄山谷被晦堂一拶却茫然不知落处此岂有玄妙道理综错其间秪为伊向玄妙中求所以转求转远也后侍堂山行岩桂盛开堂曰闻木樨花香么谷曰闻堂曰吾无隐乎尔可见解说话人不在多言只消轻轻点拨尼山骨髓佛祖面门悉已当前显露山谷顿领深旨时至理彰之语信矣山僧今亦有个无隐颂奉送居士岁晚何妨醉春来尚拟游玉梅三两树触着便心休但恁么会去晦堂山谷眼睛都在居士脚板下。

　　示始安禅人

　　情涛汹涌识浪动摇万惑交参翳昏日甚吾知其不能安也若要能安须究本始所以先圣不忍坐视带水拖泥多设方便教人看话头去妄就真至于大休大歇田地而后已夫大休大歇非安乎八境之风吹而不动二障之尘蒙而不昏十方廓尔一性圆彰佛祖圣贤弗外是矣嗟乎流光易迈时不待人世间虚名浮利一切境缘总属梦幻汝当知之策之着寔用工便是安身得力处也。

　　示针工孙华芝

　　一大藏教贴肉汗衫千七葛藤御寒破袄倘非具性燥汉向赤条条处直下承当未免返被牵缠无由解脱更或执此裁长补短打领剜襟要与本来面目相应远之远矣虽然从上也有个方便样子可以取则今试为汝举看僧问赵州万法归一一归何处州云我在青州做一领布衫重七斤果能二六时中捏定拳头咬定牙关单把这则公案密密觑捕忽地猛然觑着当知一大藏教千七葛藤犹如蜀锦吴绫回龙舞凤倒用横拈总是自家活计岂不谓之了事丈夫而出类拔萃者乎萃芝居士持白纸一幅求示予嘉其志向而乃为是哓哓也离此别觅名言请以问之东村学究。

　　示闇然马居士

