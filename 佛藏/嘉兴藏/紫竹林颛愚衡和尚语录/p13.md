<!-- { "loadSidebar": true } -->
　　睹来言夙习根深。心花隐隐。想是假设通书之常套。不然何作是说。若说心花隐隐。衡不知其所隐。不知天覆着地埋着。若天地不能盖覆。万物又岂能遮藏天地。万物既不能掩蔽。又何为隐耶。岂不知仲尼有言。二三子以予为隐乎。吾无隐乎尔。病僧曾有诗曰。明明大觉心。土木与瓦石。若尔明暗色空飞空走陆言思动静一切妄想。又非大觉心耶。既尔尽法界囫囵是个大觉心。不知隐向何处。又不知为何物所隐。若谓不隐于处不为物隐。目为隐隐既尔而山河大地明暗色空又是何物耶。是知足下言心花隐隐实为套语。今人处处不能了然者。总是不肯安心。种种驰求。或求禅定或求妙悟。或求解脱或求超佛越祖。由此驰求心不歇。致令心不安。不得现量受用自心境界。妄见彼此。故有谓难得悟难得解脱。由此转生疑难。徒自迷闷。若是心地一安。便是大解脱门。无处不自在。有何迷悟有何缚解有何隐显。是知言此皆心不自安。知足下已跻超然。此言特为探竿耳。衡不揣迷昧直言。一为谨复。

　　与飞孺王公

　　五台聚首数次。语默中偈句中。知足下般若根深。向上一事信得真切。八风不能移也。大抵此事不是厌闹求静舍忙偷闲。要在闹静忙闲中讨个主宰。于此窥得主宰。便是自性天真佛。即是大解脱。于闹静忙闲中如游园观出入自在。随苦随乐。皆是自分中受用。岂容取舍哉。此时足下同令叔莅任。正是自验自力自信自得时节。平日所见所言要在此时见主宰见力量。只在闲时静时才做工夫。总然做得。亦无用处。所见所言亦无用处。道果无用耶。道果无用。学道何为。道果有用。不在此时用更待何时用耶。所以病僧言此时足下正好着力。令叔言将乐多古道场田连阡陌。被前当事者充作饷费。此时此事最多闻之不胜太息。倘可为者。足下同令叔商议如能复作僧田。则见护法之力。此时边事甚急。饷为重务。万一不便姑从后可也。谨复。

　　答贞复谭公

　　读手书知足下绳一胜行。坚持咒心此最妙一行。大抵显教虽云生慧。慧明而定自成。如定不成即属狂慧。密教虽云生定。定成而慧自发。此持佛心印非凡外小乘之痴定也。狂慧不定或有。而持咒之定未有不发慧者。是知修行还重持诵为上。纵有掉举昏沉。不必除遣。当观掉举昏沉是何物。自何来。都是自己光明觉体。只是一心持咒。咒力极成如是掉举昏沉应念化成无上知觉。到此方的信无明妄想都不是别人。震旦人多重显教。不免有沉溺知见之误。西域人多重密教。而身心解脱坚固者胜多。是知密不兼显定成而慧自发。显不兼密而能破障得定者鲜矣。首楞严经云汝等有学。未尽轮回。发心至诚取阿罗汉。不持此咒而坐道场。令其身心远诸魔事无有是处。此佛语可为证明。足下坚此一心。持诵不辍。若身若心。刺成一究竟坚固妙定。真穷惑尽离障解脱自利利人。从始及终一切佛事究竟无余。不知足下可允其说否。法音回专此问候。并复来意。余法音能口悉不备。

　　答白蛟刘居士

　　向上一事。元不属文字不属无文字。离文字不离文字。皆因分别生起。尽属法尘边事。与本分事俱无交涉。试着量目前所见。将何法为文字。既无文字又依何法说个离文字道理。岂非离与不离皆门外之绕。究竟诸佛诸祖无有一定之法。如人不达语言三昧。如来以文字导之。说出一大藏教。非如来必定教人从文字入。乃为不知文字者一期方便耳。如人泥于文字见解。如来以离文字导之。故有拈花等事。非如来必定要人离文字悟入。乃为泥文字者一期方便耳。是则离与不离皆一期方便。岂有实法耶。又则足下所见所到。已是百尺竿头。虽是极则处。尚有极则事在。终是命根未断。须是竿头再进一步。始是四棱蹋地。那时随宜施设说离文字说不离文字。无可不可。方知今日之所说尚欠自在。又且此方教体在于音闻。不论离文字不离文字之旨。皆藉音声发明。亦有不假音闻者。乃异方便耳。又经云多闻生实智。是闻慧乃入道之要径。般若经云若谓如来有所说法即为谤佛。是则佛说法四十九年曾无一字示人。知此则向上一事岂可执定一见而得乎。又云方病魔来时便拼一死无惧怕心无系恋心。此便是足下得力处。真实受用处。若无此等力量。此等受用。则平日所言所解。所行所到皆无用之戏具耳。幸有此点真实处可以接引后昆。老病逼人精神微弱聊复来意。

　　答紫萝刘居士

　　别后三接慈旨。知足下道义弥深。诲我更密。自惭草野疏慵废疾自弃。何当慈注。若此前者书至知室中归途之物尽属偷儿所有。正古人所谓到来家当尽。免作室中愚。此正足下大有所得处。石莲公至复承手教问答等语。益见偷儿等事为足下大得处不虚。最喜混吃粥饭一番有甚所得。此二语真超迈古今。扫尽佛祖知见。此真足下自受用境界。衡望涯莫及。此一混字在诸人分上为病。在足下分上返为妙剂。佛祖知见如汤消冰。了无痕迹。此二语可以风闻诸方。以消佛祖痴狂等病。但似多下了一番注脚。在足下再多说千语万语亦不妨。恐他人依语生解去。则孤前二语之妙处。拟足下所言一段光景。大似杲禅师谓有时将丈六金身作一茎草用。有时将一茎草作丈六金身用。盖草与金身本间而作金身草用乃杲禅师自己神通妙用。在草与金身本无移异。今足下于无病处说病。于无药处说药。亦足下自己如幻三昧。在病僧亦无所有。何物为药耶。何物为笼耶。今足下自有药应病除。受用衡不谓虚。但是足下自见自得非病僧所与也。昔文殊问疾于毗耶。维摩云善来仁者不来相而来不见相而见。今足下就病僧晤对一番。不知足下之梦。梦之邵陵。不知病僧之梦。梦接足下。病僧此语亦是梦中说梦。不免为不梦者一笑。楞严一注亦是病僧不揣固陋妄作。今稿稍成已蒙贞复谭公许刻。但所许尚未及成。攸邑相近云阳后果成事。足下亦易知之石莲公归肃此复候。

　　答宝庆熊太守

　　衡乃寒岩枯木。何因得叨大檀越春光远摄膏雨遥滋。虽枯槁难胜春力。而枝条未免重荣。此大檀越造化无私。德泽普洽。虽一残病之躯。亦不忍弃于至化之外。前嘉召两下。慈注万全。敢不匍匐归趋。无奈腐草残躯又被船水风寒所苦。旧疾复举。大难转移万冀大慈宽宥。稍稍痊愈即努力速归。知大檀越以六合为身心。五台一片地信不视为他物。惟启大檀越作一究竟坚固护持。以为一方植福之地。此庵香火常在。即大檀越光明永远无尽。光明圆照无尽。即大檀越法身常住无尽。法身普遍无尽。在病僧自信非虚语。不知大檀越以为何如。肃此复谢。

　　答湘潭生因李公

　　衡素为拙守。实法门腐物。不足言也。乞食湘中得慈光护念。与诸上善人聚会一处。同种佛缘。皆足下与令婿唱导助化之力。衡实为木偶人耳。何其有也。奉手教多日。因老朽多病及事冗杂。故未及修答。迟缓之罪实不能免。别时闻贵园中建祈嗣法筵。不知此时可有先兆否。衡所过之地遇诸檀越言及求子一事。有速得者。非圣性不灵乃求心缓急感报之迟早故耳。想足下以胤嗣为大事。病僧特为举之以安足下恳祷之心也。湘中佛法全在足下主持。幸勿以倦。间之读足下新刻观音像戒杀文合掌赞叹。真大慈悲真善说法。从来说法要知时要投机。如不应时投机皆成戏论。此时刀兵之时。谕以刀兵起于杀心此应时之语也。此刀兵时人皆怖死。喻以戒杀即免刀兵之难。此投机之言也。此真普门应身说法。以无畏力福被众生。非普门示现即普门嘱付而来。不然何能于此苦恼之际能大施。顿令众生离怖畏苦恼得安乐解脱。若此之妙耶。此一言能转杀心成慈心。息干戈成太平。盛世点铁神丹破敌先锋。不足为喻。真可以传诸方行后世。为慈心三昧。一种大光明幢也。钦服钦服。肃此奉候不宣。

　　答公茂谢公

　　观衡每惭根器不猛。空在法门四十余年。一无所得。只成得一残病之僧。何因乞食湘中得遇足下。慈心护念种种成就。密晤神契诚非笔舌可述。别后每忆佛祖宗教大法。要大根器人方能担荷。衡所经过诸郡能放下身心承当此事如足下者未及再见也。于末世中能如是行履。超越名迹非大雄大力大忍大勇何能臻此。是知足下非从一佛二佛三四五佛而种善根。必从多劫多生多佛法中深种般若善根。乃有如是金刚骨力。其根器广大可知也。末世佛法重任全赖足下荷担。此事非细。须勇猛中更加勇猛可也。如有一念懈倦之心。法门失望。祝祝尊大人抵家父子相聚。此人间第一乐事。就是第一义谛。就是无上大涅槃。不可外此父子别觅佛法。亦不可因父子乐境昧却此事。世人不得佛法受用者。不过为欢戚憎爱走作故耳。如此两关若作得主。即憎爱欢戚就是诸佛受用。而诸佛解脱不离君臣父子夫妇之间。可谓世法佛法原是一片。若父子欢喜中无佛法则佛法即有彼此分段。佛法若有彼此分段。不得周遍常住。佛法既不周遍常住。真如妙性涅槃皆属断灭。真如妙性若有断灭。则生机万化皆有歇时。理可成乎。如观生理无有歇时。则知有不生不灭者存焉。如知有不生不灭者存。则知诸佛法身诸佛受用。无处不遍无时不存。而欢戚憎爱岂非诸佛大解脱处乎。病僧言此望足下日对尊颜即是三十二相八十种好。父子相对即是法王法臣。相视不可随寻常父子之态。徒有尽孝之名而无尽孝之实。岂不有孤父子之遇自性之灵乎。足下为众生当从父子间透露此事。是为根本法轮。又尊大人未及面识。不敢通名奉候。傥便时幸致之又读石翁手札则知此老深从般若种子中来。乃有如是高见。乃有如是真心。若能成就人善行。赞叹人善行。言念人善行。言即佛口。念即佛心。非佛而何。是知石翁即缙绅中古佛也。可钦可慕。恨在湘中时未得一晤为歉。暂此复候余俟再宣。

　　答觉华林公

