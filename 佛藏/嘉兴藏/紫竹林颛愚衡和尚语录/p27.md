<!-- { "loadSidebar": true } -->
　　世出世间惟佛乃究竟大事也夫造佛作佛学佛成佛礼佛敬佛赞佛念佛总一佛心也金佛银佛铜佛铁佛土佛木佛应佛报佛总一佛身也身似有相实无所相心似有知实无所知无知即真知无相即真相盖真相不异真知真知不异真相能所一如身心皆等也禅人性宝原山西大同府人依本地白衣庵披剃幼从师之南海遍参诸方知识回锡中途为旧识相议晋地多铜像泥像佛而檀香像不多见既然行脚一番游历大方岂可空手而归应造几尊香像佛迎归本地供养一不虚行脚一番草鞋钱二令本地诸上善人得瞻仰希有相好岂不是自利利人无上妙行耶禅人之师踊跃身心募檀香一伯觔收于旧识檀越愿造西方三圣护法二尊将欲开木其师偶为风寒不调而逝禅人追慕师恩无可为报又念师志未遂其成因遍叩檀门同兴佛事助银助米不论多少佛因佛果速期圆成禅人成师志以报师恩檀越发佛心而成佛果劝者施者等一佛道心也相也无二菩提如欲速圆佛果愿请早注佛名真语实语。

　　长干大报恩寺三藏殿募田疏

　　田之为物乃有生之大本诸有形神生命无不赖之盖世出世法依报正报互相安立依报为正报依托正报乃依报主持是正非依则不能生育依非正则不能显扬又则依正亲疏之色为所缘之相分依正摄持之识为能缘之见分若于所缘色香味触不起分别不生憎爱其所缘境即一真法界妙真如性即三谛一如乃大寂灭田也其能缘识名正遍知即烦恼成菩提即三观一智实大般若命也若于所缘色香味触分别取舍耽着留碍其所缘境即差别分相浮尘幻化即生死海也其能缘识名颠倒想即清净智化为烦恼贼也然色香味触之境本寂是一而正倒在人分别不分别故有圣凡迷悟之殊耳如遇倒想时不病人而病于境是所病亦不真也诸方丛林之有田有因田能广作佛事接引众生护持道场究竟常住因此发明自性成就慧身登无上觉者不可以数知也此田之利益又何如哉有因田以生贪着取舍不公至于恶骂捶打干犯王法致有破和合众坏灭招提往往有之此田之害亦又何如哉盖田亦一也成坏在人而不在田如不病人而病田之有无此亦所见未至也佛初制比丘日中一食树下一宿凡夫比丘多不能活佛随开二食于辰午二时是佛自制佛仍自开无乃随顺众生保持身命能增长菩提非独贪生为事亦见法无定法明矣佛在世时尚不可定至于末法又岂以定法为常法耶震旦诸道场开山置田未必不是释迦化身未必不是坚固之护念第法久自弊弊在人而不在法也金陵诸大刹皆有供给庄田独三藏殿向以藏经板头钱资其众需比末世道俭薄此一方便尚不足供日月况期年乎主人皆符亦少年中白眉也举念募田摄持大众以护装大师之塔良哉斯举因发扬其意以广其知识成就如愿当名慧命田可也。

　　北京栴檀庵募造栴檀像佛疏

　　栴檀像佛者乃释迦佛像用栴檀造成故称栴檀像佛非异释迦别佛之号也盖因如来升忉利天为母说法数月未还时人间久不获瞻仰优填王阔思亦切召三十二匠用栴檀香修佛之像以慰悬慕匠用精工多次不成目犍连尊者以神力摄三十二匠升忉利天谛观佛光相往返三次像乃始就观之仰之俨然释迦佛在目如来住世灭后所造金银珍宝等像甚多惟此居首此像亦可谓佛之分身亦可谓佛之长子也及佛还复人间时合国王大臣长者居士等遥空迎佛此像先往空中迎佛佛为摩顶记曰吾灭后汝当代吾行化诸国佛灭后此像始自西域行化渐至龟兹东至凉州次至长安次至江左次至淮南次至江南北至汴京至宋高宗绍兴元年辛亥金国太宗迎至燕京建水陆道场安奉悯忠寺次迎奉积庆阁中次迎还燕宫内殿大元丁丑岁三月会内殿火尚书石抹公迎于圣安寺至我朝嘉靖十七年因寺回禄表闻于内奉迎于鹫峰寺至今一百六年自优填王造像始成之岁至今二千六百余载得瞻仰礼敬发菩提心登无上觉者恒河沙之恒河沙未足较其数之多少佛最后色身住世不过七十余年其像垂化以来二千六百余载将来行化未知底止如来说法四十余年其年有限所说三藏十二部其言诠亦有尽此像法身不说之说其义无量不论根之大小观之仰之仁者见之谓之仁智者见之谓之智其饶益普被恒遍亦不可以思议得也有云报化非真佛亦非说法者此像乃佛自性法身也如能观察如来法身报化二身亦不外此如见一佛法身即见诸佛法身有云十方三世佛同证一法身可证既能礼敬诸佛法身诸佛报身化身亦得矣此像既是诸佛法身亦是一切众生法身是瞻仰礼敬此像即礼敬瞻仰人人自性法身也若视此像为目前之境心外之相不惟昧却自性法身亦昧却诸佛法身亦不见十方世界面目亦不见三世劫海面目是则瞻仰此像者幸勿当面错过则不孤此栴檀像佛行化之深慈也有禅人虑此像能从西域行化至我国亦或从我国转化余国设有此岂不我国顿失瞻仰欲请欲迎恐不及再至故预依此像别造一像务求二像无二像少栴檀像对佛之像不二于佛再像对此像之像不二于此像是再像亦像佛之像也庶当来见闻随喜瞻仰礼敬即亲见释迦老子真面目其功德饶益不敢预为宣明如有心作佛成佛者不可不勇于前而速其成也再像一成即自性法身光明遍满亦可谓海印发光若谓此像是假相是外相又不知何为真也身是真耶心是真耶菩提涅槃是真耶如身心菩提涅槃不可言真则一切处俱非真也若一切处无真可指则无不真也若然者像耶形耶假耶真耶总不可名言岂容以真假内外分别戏论哉又则所造之佛无拣金石土木皆自性之法身能造之人乃金石土木之手眼妙慧又则造佛成佛礼佛敬佛实则佛造佛成佛敬佛礼也有外此像佛别修别证以为自佛真佛者佛则佛矣恐未极全佛也若不以心境自他二其佛即为十方诸佛欢喜赞叹。

　　募三衣疏

　　居尘幻质全凭四事资生出世威仪须藉三衣具足佛佛授受祖祖传持以有相之衣表无相之法以离俗之众远居俗之身形迹既不混同心光自然超越此如来制出世法服之本致也此衣持之者高出人天服之者迥别魔外龙众一缕尊崇能免金翅鸟王之难猎人片时假藉不为金毛狮子之伤黄梅密付付无所付就中未有纤毫曹溪中止止无所止即今何曾欠缺七斤方成十虚顿没一丝不挂万象齐彰性相融通自它俱利出家者云鹤自适超方者衣食随缘一丝一缕须植福于檀那一线一针不求安于私己欲受诸佛净戒先乞三品法衣大发普遍慈悲称为踊跃喜舍转有生之宝藏广无上之福田施者受者功德无殊劝之造之解脱不二总之清净本然相续诸佛慧命大概周遍法界圆成本有法身。

　　宝集林募拣骨普度引

　　有云菩提所缘缘苦众生若无众生则无菩提可得是菩萨以众生为性命审矣然众生之苦通乎三界四禅以上唯行苦三禅以下至六欲天通坏苦人道坏苦苦苦兼之三途中多苦苦地狱中为苦苦之极处非非想天为行苦之最清处又则行苦通乎三界坏苦通下二界苦苦通人道并四恶趣总之三界有情皆苦众生也缘此苦众生兴起大悲悲智圆明登无上觉是则诸佛菩萨以众生为最胜福田能生诸佛菩萨慧命也盖人道受生本是苦苦众生痴迷认苦为乐一期所求称意顿忘有身之累及刀兵疾疫饥馑到来方知为苦此亦苦苦中之坏苦也连年以来刀兵疾疫饥馑聚于一时众生十分已去其半髑髅与瓦砾交杂枯骨并草苴狼籍貂锦之身腐为蚁壤金玉之躯戏于犬口行客难于措足达人何忍舒观如斯惨境最动悲伤缘此苦因大兴愍念大观尽是自家本体密照那非多劫亲缘此则正是菩萨性命中之性命最胜痛惜兹有禅人幻愚乘菩萨愿广菩提心观此不忍观之苦境悲此不胜悲之业因普告十方诸大檀越欣增长菩提心者同垂接引共运慈航虽未普遍诸方暂及耳目所到上至安庆下至镇江沿江两岸阔之里许不分新旧胔骼髑髅均拾细拣运归一处以火茶毗使本骨神识无执爱之迷他物幽灵绝依附之想所依既失自觅生方共为启建水陆普济大道场四十九昼夜一切白骨皆化为大寂灭场诸有幽魂同登入普光明殿又则活骨易于通达死骨难于开发此一方便乃拔苦之末后方便此一妙行实度生之最胜妙行活骨佛视死骨佛为自己性命死骨佛恃活骨佛实自己神通死骨活骨共一法身有漏无漏同登正觉四通八达还归清净故乡南往北来仍蹈风光旧路度生至此十二类生无有遗余是谓究竟无上菩提是谓清净法界是谓庄严净土自他无碍大解脱语不虚驰信当踊跃。

　　机缘

　　僧问久闻和尚常教人读楞严经是否师云是进云如何是大佛顶师即低头示之进云与么则圣凡平等因果一如去也师云汝未知大佛顶在进云师意如何师云无汝见处进云既无见处低头何为师云若有见处低头何为。

　　僧问如何是大佛顶师即举一足示之进云和尚莫欺学人好师云岂敢欺汝僧复理前问师又以足示之进云不会师云向后逢人切忌错举。

　　僧问和尚一生教人究首楞严如何是首楞严师云杀人见血斩草除根进云与么则一切究竟去也师云切忌随语生解复以偈示曰大道元无相言说本是空。为君颠倒想。聊作耳边风。

　　僧问。如何是楞严意旨。师云。天不盖。地不载。进云。便是究竟坚固否。师云。汝力大过天地。僧拟进语。师云。盖覆了也。

　　僧问。何为佛子住持。师云。近山莫费柴。近河莫费水。

　　僧问。如何是佛子住持。师云。邻舍高打墙。亲戚远来香。进云。只如向上还有事也无。师云。多栽松柏少栽花。半种青篁半种茶。进云。请师别道。师云。博求不如约守。

　　僧问。何为常住真心。师云。鼠粪尖。羊粪圆。进云。何为妄想。师云。桃花红。李花白。

　　僧问。甚么人能用常住真心。师云。黧驽白牯。进云。甚么人能用妄想。师云。诸佛菩萨。进云。为甚么诸佛菩萨却不如黧驽白牯。师云。争怪得他。

　　僧问。如何是七处征心的旨。师云。鞭牛归栏。进云。归后如何。师云。行步平正。其疾如风。进云。既然如此。用归作么。师云。汝与么好撞墙头。进云。如何见得。师云。不唯墙头。一画也过不得。进云。恁么则某甲无问。和尚无答也。师云。又是一头。

　　僧问。如何是返闻闻自性。师云。用返作么。进云。毕竟如何是返闻闻自性。师击桌云。闻么。进云。闻。师云。是返是顺。僧茫然。师云。病僧罪过。

　　僧问。如何是返闻闻自性。师云。手执金刚杵。击碎珊瑚枝。进云。意旨如何。师云。谁将秦时镜。照破野狐精。

　　僧问。返闻闻自性。意旨如何。师云。螳螂推粪。蝼蚁寻腥。进云。不会。师云。说个不会的道理来。僧拟答。师摇手。僧有省。

　　僧问。楞严经中五种阴魔。如想阴魔云。男女二根即是菩提涅槃真处。如是秽言。因什么也有人信受。师云。地秽多生草。水清返无鱼。僧无语。师把住云。汝作么生。速道。速道。僧云。和尚真善知识。能于非道通达佛道。师拓开云。子般若根深。乃能悟入。善自护持。

