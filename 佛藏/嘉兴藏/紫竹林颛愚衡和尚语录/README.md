<!-- { "loadSidebar": true } -->
嘉兴大藏经　紫竹林颛愚衡和尚语录


　　颛愚禅师语录序

　　余自甲申避难而南闻禅宗之盛争相传嘱比肩接衽莫可殚述心窃异之彼天竺文佛勤苦化导四十余年时最上根行供养无量诸佛者不知其几而直指正法眼藏独许摩诃迦叶则又何也既而闻憨山老人智慧闻识为黑白之所推仰乃于承先属后之际若不胜其难且慎者问其法嗣阿谁则止称曾于柳巷亲见笑岩和尚其后花发异时之句亦必往复再四而乃付之颛大师何其峻也当是时憨老人已不可得见颛大师亦各胜刹迎主不一俯仰江干徒增朝饥耳自时厥后奔仆风尘二十余年而颛大师之嗣法玺公吾蜀人也从同安来　都开堂清化且请叙大师语录将授之梓余惟神熹以还南宗大振人人自以为探穴吸髓风驰涛涌不可暂抑而颛大师独始终信向一来处分明之憨老人夫就燥者易为热因向者易为声若颛大师者不亦难乎而顶骨莲花之谶乾岗踏月之机卒能使声光赫奕智炬长红又安在特立之不可以震服人天乎总之佛性圆明人人具足要于本分实相见地明了则虽寡犹众也虽隐犹显也迄今颛大师已邈试问等虚空界安在非其慈云法雨所沾荫也哉而况其因缘开导提唱亲切若经天之日月行地之江河有确乎不可掩者乎余昔闻其语录甚多今法玺公颇为删定得若干卷夫佛法不离文字不落文字正法眼藏当在阿堵能以若干卷与拈花无语作一例勘庶不负颛大师笔舌乐趣与法玺公删定刻布苦心也。

　　康熙十有二年菊月
赐进士及第内阁学士兼礼部侍郎遂宁李仙根拜书

　　叙

　　盖闻世尊说法四十九年最后以正法眼藏教外别传嘱付摩诃迦叶此我佛以慈悲之过不免话作两橛然阿难身任结集修多罗而即为第二世祖正以宗教之传虽曰如车两轮总为一大事回缘也万历间憨山老人幻参我里法舟禅师之嗣云谷大师后至都中柳巷再参笑岩和尚机缘相契一时缁素咸仰憨大师为古佛重来真达摩所谓行解相应名之曰祖此其人已老人生平虽盘桓教乘而咳唾掉臂尽是宗门牙爪其入理深谈实与临济云门当日拈提若合符节因思释迦老子既睹明星无处开口复三七思维始依先佛仪则说三藏十二分教迨曹溪而下诸老说法离奇光怪尤不可思议有时恁么恁么有时不恁么不恁么盖时节若至其理自彰初非欲语句尖新图超出诸方道如是故也宜其晚得颛愚和尚问答数言如函合盖其示众法语博敬焚香展诵圆融透快如珠走盘一言之下便可断人命根其钳锤妙密高出棒喝之上良因见处深广行履精严故其言中有响轰涂毒鼓闻者无不丧身失命也岂与夫豁达之流见古人有只贵眼明不贵掺履之语便作实法会提经律二字便摇首抵足者等哉须知这事千虚不博一实真正过量人作用自是不同颛愚和尚师资正与龙池天童共出只手中兴济上一脉也兹有嗣法弟子法玺大师从同安至禾删定和尚语录重新锓成二十卷入于大藏流通博虽门外汉不辞芜陋特弁数言深愧无当万一第愿尽大地众生见闻随喜知憨老人为柳巷真子莫被它瞒过。

　　康熙丙辰孟秋约庵道人施博拜叙

　　紫竹林颛愚衡和尚语录目录卷第一序示众晚参卷第二法语卷第三法语卷第四法语卷第五书问卷第六书问卷第七经序卷第八书序卷第九书序赠序卷第十募疏卷第十一佛祖真赞自赞卷第十二真铭佛事传铭卷第十三歌卷第十四经解卷第十五中庸说白卷第十六杂着卷第十七颂偈卷第十八诗卷第十九诗卷第二十雪狮子诗卷附行状塔铭后叙后跋

　　目录(终)

　　紫竹林颛愚衡和尚语录卷第一

　　住南康府同安寺嗣法门人正印重编

　　示众

　　云居示众向上一事至广至大极遍极圆无圣无凡非迷非悟仰之莫能觑俯之莫能窥不可以言语形容不可以意思测度虽然如是要知道不远人人之为道而自远故我世尊于皇宫初降之时便能一手指天一手指地周行七步目顾四方作大狮子吼云天上天下唯我独尊可谓世尊婆心太切欲令人人知有奈何一切众生自无始以来染心浓厚习气渊深只知逐妄飘流不解回光返照以致坠堕三涂从劫至劫无有出期世尊于此不得不为曲垂方便向荆棘丛中转身吐气太阿锋上纵步横行顿舍皇宫遥登雪岭六载苦行夜睹明星乃得成道叹曰奇哉一切众生具有如来智慧德相皆因妄想执着不能证得只此者一段因缘可与诸人作个入道的样子然虽如是二乘声闻未免难明此事所以更向人天会上放光现瑞屈尊就卑于一毫端现宝王刹坐微尘里转大法轮随其众生根器洞彻渊源解粘除缚依时取证是以末后于灵鹫拈花遂以正法眼藏付嘱摩诃迦叶传至达磨初祖航海而来以教外别传不立文字亟令人人见性成佛之旨始授之于二祖乃至六祖大师之后故有南岳青原石头马祖顿起五宗唯我临济一宗遍满天下大播寰区其中便喝便棒竖拂拈槌举指抛毬张弓架箭如是作用莫不有主有宾有照有用有纵有夺有杀有活互换之机如雷若电今日病僧者里总无者些伎俩只要诸人各自直下承当随方接引不负来机者便是病僧一片真实心肠百千万劫摇掇不动汝等诸人切忌依言生解惑影迷途堕坑落堑去也还会么设若不会行去诸方不得错举。

　　示众学道人须是骑龙跨虎之势移山追日之能止知拼命前行断不回头转脑又如疋马单枪百万军中擒猛将只许进前不容退后稍有丝毫恐怖之心早已丧身失命了也或有一等参禅者不能苦志劳形真参实悟徒学几句口头三昧逢人便说机锋开口便言悟道若遇明眼知识问到三回五回依旧手忙脚乱因此怕见高人甘自随波逐浪此其参禅之弊也或有一等学讲者一出讲堂便怀我慢其实自己毫勿未知偏说他人长短浮情涉猎冒谓亲传章句未分强争教理倘得三五成群便欲开敷床座妄谈般若邪解真诠如是宣扬自他何益此其学讲之弊也或有一等学戒者才得登坛受具便云我是比丘诳取尊崇妄邀供养粗心浮气我慢贡高毗尼不知威仪不晓问及佛法知见便自缄口无言此其学律之弊也若夫者等学道不唯人天会上无有出头之分诚恐将来地狱三途亦无有出脱之期得不孤父母生育之恩并自披剃之志耶况此禅讲律者乃戒定慧之本也汝等诸人既得出家为僧必当藉此超越务宜各人勇猛精进极力推求进步干头游心界外将自己无始以来根尘种子习气无明懒惰懈怠业识牵缠从空放下尽净无余以此禅讲律三字蕴结胸中废寝忘餐朝参暮究潜心玩索扣顶穷源不唯续佛慧命绍祖家风利己利人千秋埋没不得到恁么地一任毗卢顶上撒手横行浊恶世中等心济物无不随缘自在逐类逍遥方称学道之事备矣不然饶汝谒尽天下丛林访遍名山知识也是徒费草鞋钱到头止做得个负笠担囊观山玩水底汉究竟于佛法禅道生死分中了无交涉可不悲夫古人立雪断臂为法忘躯非恳求之不切也三登投子九上洞山非请益之不专也胁不至席味不知甘非用心之不勤也古来实学真参如绳若井尽其舌根不能枚举诸人各各企想前人翘勤佛法体惜光阴痛哀生死免得三十日到来阎罗老子与汝算饭钱抵当不得那时却也怪不得病僧不为诸人说破。

　　结制示众红炉积雪海底生烟寒热两无春秋不涉向者里承当得下大地山河尽皆清净法身明暗色空总是遮那妙体白云流水始称自在庄严碧汉晴空正合圆通境界涅槃生死体出一原烦恼菩提本无二致四处十六会徒劳施设三乘十二分枉自闲谈相好光明眼中着屑语音文句耳里埃尘智慧神通了无交涉及至三玄三要四主四宾五位君臣十种真智一字关六义相萨婆诃顾鉴咦种种权衡总用他不着到与么地方许顶门具眼脑后悬符出罗笼脱窠臼知生死识去来设若未然也须紧把绳头扭着鼻孔看观音大士即今在什么处只此一句话头提起直与铁壁银山相似进不得退不得左不得右不得山水不是山水人物不是人物到者个时节自然撞着磕着得大受用庆快平生此时一任诸人横来竖去说性谈心左之右之随缘得妙众中有随缘得妙者么出来道看众下语不契师云你诸人终日下语终日酬机究竟于本分事未得相应一切处不能透脱皆因堕在语言文字中义路规绳上自缠自缚区分好恶诸人既来云居病僧亦忍俊不禁只得将古人葛藤为诸人举似一上昔日华藏座主初参圆悟老人展转酬机展转不恰一日自以己见白悟曰寻常拈锤竖拂岂不是经中道一切世界诸所有相皆即菩提妙明真心悟笑云你元来在者里作活计主又曰下喝敲床时又岂不是返闻闻自性性成无上道悟曰你岂不见经中道妙性圆明离诸名相主于言下有省师云以楔出楔乌鸡立雪移方就圆达本穷源虽然如是也要是华藏座主得之方可脱卸罗笼设若他人得之未免肩枷带锁何以故恁么会即是恁么会即不是了也所以我来荒草里汝又入深村金屑虽贵落眼成尘汝等诸人会得圆悟老人能以经中一句出脱人情始不辜病僧平日与诸人商量的佛法商量且置只如出离窠臼一句作么生道良久顾众云兰卉丛中生桂子蜘蛛尾上吐蚕丝。

　　五台庵示众古人云我要一向举扬宗乘法堂前草深一丈如今要求个法堂前草深一丈的善知识了不可得大都皆好温暖皆好人承事无非将高就低随波逐浪大家混入野狐精队里去也咸谓播扬大教不知实为伤风败教之徒良可太息近来学者辈不论有识无识有学无学有年无年有患无患但识得三五个字就视礼诵为庸鄙之事以闲旷为高品之行每见学者临课诵时如懒驴上磨巴不得就早完或得躲过更为便宜呜呼不知佛法凭谁住持祖灯凭何相续所以病僧开法以来自知根性下劣不敢妄拟诸方棒喝不敢妄拟门墙高峻但每日十二时惟取二时每一时念佛三百声以为摄持身心以为决定胜行以为胜精进力以为佛法住持以为成佛根本以为万行总归以为不堕断灭之大导师以为法界庄严之如意宝离此一句阿弥陀佛则参禅看教究竟何为搬砖运瓦劳苦何益穿衣吃饭所为何事此是病僧行径汝等诸人亦当如此行去自然有个不辜负处仍于十二时中将五个时去打瞌睡养精神将五个时去明禅道学佛法若无此二时礼诵恐工夫净沉死水而血脉不能周流久而成疾况此二时礼诵又为破昏沉起净寂之大智炬也或谓三百声虽不可增减至于寒热闲忙时增减些何害曰古人云人生在世如一场疟子病相似寒了又热热了又寒寒热得几番了却一生如此若随寒热转移者则无念佛之时若随闲忙转移者则无决定之志唯有不被寒热闲忙转移者始可与他商量此事各宜珍重。

