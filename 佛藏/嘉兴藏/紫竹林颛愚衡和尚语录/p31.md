<!-- { "loadSidebar": true } -->
赵州八十岁被人贬斥。住处也不知。颛愚五十岁自好疏慵。有住也懒住。今昔名貌不同。彼此穷骨一具。遇舟居舟。遇树栖树。不爱与佛祖同俦。只好与鱼鸟同聚。

　　　　　　又

一相一赞。晴空闪电。一赞一相。焰炉腾浪。赞赞不已。空华能结子。相相无穷。夜半太阳红。此是颛愚真面目。相看本来无遮护。眉毛鼻孔常如故。

　　　　　　又

眉重眼小。甘州枸杞红如枣。灰头土面。镇州萝卜大如斗。口不言。黄檗如蜜甜。鼻似笑。露柱作虎叫。相逢莫问此阿谁。观音文殊一孔窍。

　　　　　　又

鬓已白。痴骨犹不肯活埋。面已老。狂心念念犹未了。自己茫茫无所归。与人叨叨说三宝。说得天花乱坠。也是梦想颠倒。咦。白云深处是非无。一任雷轰与电扫。

镜像水月。空华阳焰。此是颛愚和尚本来之面。只可瞻依。不可思算。南北东西。随处出现。

　　　　　　又

佛顶云。苏溪月。轻轻万古常闲。明明一片光洁。此是颛愚无住身。只可瞻仰。难以交结。

　　　　　　又

一像传众像。相传无数量。传至十方遍刹尘。面目看来都一样。此个阿师自何来。云是五台庵里颛愚老和尚。

　　兵宪金岂凡居士请

有个头陀。须发婆娑。衲破不补。浑身灰土。是病非病。戒慧而定。欺诳百端。一味瞒官。闲去闲来。嶂叠波洄。不棒不喝。狠过蛇蝎。者是阿谁。颛愚和尚。像也不像。半觔八两。

者老和尚。大没酌量。不论是凡是圣。不管是老是壮。狭路相逢。都要扭作鼻孔向上。鼻孔向上。呼吸如雷。群魔胆丧。

　　　　　　又

者老子。没气息。不好为佛为祖。不好能知能识。万事随缘。一味从直。欲问西来大意。水在长江。月在天际。

　　素而郭居士请

者阿师。无背向。内外本自一如。贵贱曾未两样。只好守株待兔。不会掘坑捕象。一向痴痴憨憨。未及喝喝棒棒。欲问佛法大意。枣子从来不用盐酱。

　　苏门郭茂才请

者老子。没彼此。问柴炭。酬盐米。不知如何作此举止。咦。惯将北斗面南看。日午三更睡未起。

　　　　　　又

蒲团一个。曲松一株。十分幽僻。万境皆虚。道人住此一尘中。圆明无欠亦无余。者个即是真正颛愚。

　　　　　　又

不解空手行拳。却执拂子以为庄严。其实狼籍返堕。不解闹处刺头。却来寒崖。自喜禅坐。无乃枯寂太过。本来面目。不受囊藏。向上把鼻。岂容差错。试看水月圆复缺。方识长空成亦破。

　　法玺印西堂请

者拙汉。无思算。失便宜。惹人怨。不教人参禅悟道。但教人种田博饭。浑身热病不知休。逢人犹说事未办。似者等不知生死的老骨头。只可远离不可伴。你莫错认了者个老骨头。就里也有些不好判断。若判断。却许印西堂。正眼窥一半。

阳焰空花。镜像水月。无因可取。有口难说。我今赞之。太虚钉橛。眉目可观。顶门迸血。

　　季纳熊公请

俗不冠巾。僧不剃削。禅未通透。教未剔挑。本无所得。虚逞孤标。现前不踏真实处。当来岐路还自招。咦。颛愚面目无向背。不受描摸。不受刻雕。

此老是谁。大似颛愚和尚。一向不好庄严。如何却着赤缝。少时多不努力。老大反学强壮。不知是首尾颠倒。不知是住持榜样。似柔不柔。似强不强。百事未能。一无可像。却有些无处安排。不如且挂在石灰壁上。

　　直心李公请

者阿师。无表里。衣钵到处人皆喜。不解管待不解礼。只是心中无彼此。贵贱一目同尊卑。有情无情亲骨肉。信之近之如父子。

　　　　　　又

颛愚本无像。是相像颛愚。颛愚一切相。法法悉皆如。

　　　　　　又

色相本空。相复何相。依假不依真。全真却成妄。火里栽青莲。空中著白棒。那吒忽从天上来。撞着个没面孔的阿师。疑是颛愚和尚。颛愚和尚。任尔描摸。一点未曾增上。

者老子。甚痴憨。世事全迷。佛法未参。见人不分宾主。开口不落二三。不知有何所恃。不肯与人争谈。不争谈。是指南。

喜鹊鸣高枝。溪声响涧底。崖花向日开。山色青无比。欲识颛愚真面目。不在彼兮不在此。无彼此。只可相看。不可比拟。

　　别驾青阳李公请

慈能勇。柔能刚。我师得之。为世津梁。虚己应物。不择炎凉。为人如己。甘苦同尝。三根普摄。一道平常。行住坐卧。有色有光。视听觉知。无覆无藏。如是赞仰。未免迷狂。知师不受知见力。那分天性与文章。

　　弟子性愿请

者老担板。全无照管。少年住深山。徒卖虚名。老来住城隍。不胜疏懒。欲问佛法密意。睡欲蚤眠起欲晚。

　　音溥马居士请

我师密意。诸法不二。好礼与之并礼。作事与之并事。眉目同张。耳鼻同致。犹有一点。从来祖佛难觅。但有言说。都无实义。

　　南京王奉吾居士请

者老模糊。人前只是嘴卢都。疾人亦有疾福。扶人自有人扶。侍者何处跺懒。居士常应吸呼。欲问居士姓名。此是南京城里王奉吾。

　　舟泊白门鬼脸城众居士请

此个胡子是谁。云是颛愚老倔强。少年多在深山里守株待兔。老来却到城市中依盲摸象。如斯颠倒。无可为。况不能于有佛时称尊。而于无僧处显出。王和尚。好不自知惭愧。还敢受人供养。鬼脸城畔暂泊舟。幸借鬼脸为君障。咦。任尔七穿八凿。颛愚只是者个模样。过日犹嫌。岂可度量。

　　让宇刘公问道图请

胡子一对。僧俗两样。一是让宇先生。一是颛愚和尚。无问而问。平地起堆。不答而答。无风起浪。本来面目自平常。大道不著于言象。但不分别。仁义礼智。何处不是毗卢华藏。彼此相看。孰非向上。

　　题明翁蔡居士六帙初度行乐图

古木枯兀。英石瑞草。独坐其中。超然物表。琴鹤不随。猿鸟不到。境寂心闲。幽微自照。欲问个中消息。从来知者实少。佛祖尚不奈何。况其人天权小。本无覆盖。不假寻讨。如斯受用是阿谁。白门居士蔡明老。

　　题集生余老居士像

久响余翁名。未识余翁像。闻名是居士。睹像是和尚。僧俗本一人。个中无二况。深入博山室。聊访天童棒。归卧光明台。一切都扫荡。如何怜儿不觉丑。遗此图画反遮障。咦。只要眼底无金屑。空华元是光明藏。

　　题云池马老居士像

马郎兄弟七人。俱是出尘伴侣。归心威音那畔。与世和合水乳。大喜阿翁何幸。生此超越儿女。不让庞老遗风。更有出格妙趣。直下要识此翁。千载常依觉树。

　　真铭

　　　　　礼观音大士铭(四首)

一室清灯。半窗明月。境寂心如。了然超越。静极光生。明极相显。于一尘中。法轮常转。尘尘佛土。佛佛道同。因缘方便。各有其宗。此方教体。在音与闻。菩提速证。惟妙耳门。我今归依。观音大士。愿从闻修。入三摩地。大士慈悲。法界一子。我今哀求。岂不愍此。愿我身心。与性合同。如水投水。似空合空。大士即我。我即大士。自在神通。不可思议。一即一切。一切即一。礼一名号。诸佛同诣。我一尘中。作此胜行。十方微尘。一一相映。我一念中。修妙方便。三世劫海。无异无变。如是作礼。帝网玲珑。法界有情。共一圆通。

空性无边。微尘无尽。一尘一空。蚁窠相印。我一尘中。而坐道场。寂照含融。虚彻十方。水月身心。镜华相好。谁信虚空。能起能倒。净几炉香。疏窗小榻。独自跏趺。不胜其雅。钟鸣鼓响。杵震砧声。但不分别。了然不生。悦意笙簧。惊人霹雳。耳根发劳。无可指的。外境寂寂。内心如如。一法不有。圆同太虚。十方洞照。一切唯心。真闻妙响。是观世音。

我闻菩萨。获妙耳门。圆通殊胜。诸圣同尊。是故十方。微尘刹海。观音之名。无时不在。名与行周。身因土遍。微尘刹海。无处不现。有形无形。有想无想。凡圣齐临。本无遮障。或顺或逆。能慈能威。个中主人。不知是谁。我今顶礼。惟垂加被。愿如菩萨。入不思议。能礼所礼。水月空华。天堂地狱。原是一家。出没自由。大施方便。鼓跃繁兴。不离当念。一念不生。万法不有。法界如如。是名真受。

我今皈依。圆通大士。愿从闻根。入不思议。我与菩萨。同一法性。一圣一凡。大士实病。菩萨与我。法体同然。一迷一悟。我实为惭。我今勇猛。直超劫外。圣义不为。凡从何界。声不至耳。耳不循声。根境不立。万法齐平。耳门既净。六户俱寂。无处可觅。佛魔踪迹。从毕竟无。示毕竟有。法镜圆明。影像不朽。阎浮清泰。地狱天堂。一性融通。谁分短长。往来起灭。朱紫玄黄。纵横取舍。唯心之光。妙慧清净。无生度生。法界无量。观听圆明。尘刹劫海。出没无碍。是知我师。真观自在。

　　紫竹林颛愚衡和尚语录卷第十一

　　　(辽东锦州松山所见任
　　浙江湖州府总巡厅信官余三瀛发心捐赀
　　喜刻
　颛愚和尚语录第十一卷计字九千八百五十九
　　该银五两九钱二分五厘敬为
　慈母张氏夫人名下性天朗耀慧炬圆明仗
　　般若而悟证真乘赖菩提而安宁老稚谨意
　　康熙十四年十一月　日楞严寺藏经坊附板)
嘉兴大藏经　紫竹林颛愚衡和尚语录


　　紫竹林颛愚衡和尚语录卷第十二

　　住南康府同安寺嗣法门人正印重编

　　佛事

　　曹溪憨山老人讣音至。悬真烧香。

　　师至像前。久视云。人天师表。气宇轩昂。脱珍御服。着弊垢衣。坐微尘里。转大法轮。观三界若浮沤。视一身如赘物。踏翻教海窠臼。打破诸祖罗笼。不顺时流。惟凭自得。受　天子之赤绛。大振牢山。复曹溪之道场。中兴祖席。始得源头疏通。家风拨转。岂期霜花布地。木叶飘空。一天星斗。云弥大地。山河隳裂。幸有法恩广大。慈泽渊深。致令狐狼野干。水鹜泥　。一齐皆得离生死。证涅槃去也。既然如是。且道还有不落生死涅槃的么。遂插香。顾众云。自古长安无异路。炉烟端的透曹溪。展具大拜。

　　五台山空印大师讣音至。设奠为文哭之。

