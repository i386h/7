<!-- { "loadSidebar": true } -->
　　此章并后二章皆发扬费之极致也此皆以孝德发端诚隐也其意在费言大孝者非私孝一身而已乃协天之德故曰大德孝天之孝故曰大孝因孝天故称天子因德格天故并天位此章始终言舜德与天并即成前天地位焉一句既与天地位万物育可知矣后二章多发挥万物育焉前后互言耳其大孝也与一句是标立圣人天子飨之保之是指实此以名位显孝德也故大德下又以孝德成名位转成上圣人天子飨之保之见孝德之实也故天之生物下明名位非天之私与乃人自德所致也诗曰下引诗证因其材而笃焉一句故大德者下结明又因受禄于天三句而结也。

　　子曰无忧者其惟文王乎以王季为父以武王为子父作之子述之武王缵大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之武王末受命周公成文武之德追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也。

　　此章以武王周公显文王之德也文王深于性与天命其德难言也特以武公事迹而言之其显德益深矣无忧乃文王之至德也父作之子述之是释无忧之义然犹未尽无忧之旨武王缵太王至子孙保之述其名位也武王末受命至无贵贱一也述其礼乐也皆至德之实武公二节形容子述之三句。

　　子曰武王周公其达孝矣乎夫孝者善继人之志善述人之事者也春秋修其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎。

　　此章以武王周公之制以明费之极致也达孝与大孝稍有别焉大者以德格天而言达者以善继述而言前达于祖父后达于子孙上达于天子下达于庶人以孝道之理通乎古今上下故曰达孝也善继善述释达孝之义春秋以下详示善继善述之事春秋祭之时也祖庙祭之处也宗器裳衣时物祭之物也宗庙之礼至所以序齿也祭之礼也践其位至孝之至也以位礼乐祭结其达孝之事于此至矣郊社之礼至示诸掌乎又以祭之礼为治国之本结之大舜以大德必得位禄此以善礼而能治国大孝达孝又详矣此三章详示天地位焉万物育焉之义此上明费之极致已竟下明隐之极致。

　　哀公问政子曰文武之政布在方策其人存则其政举其人亡则其政息人道敏政地道敏树夫政也者蒲芦也。

　　(蒲水蜡烛草也芦苇草也此二皆丛生之物未见易生也蒲芦在内典是虫名彼蜾裸之咒螟蛉取其易变易生也若咒土块即难能也若以人道敏政看则蒲芦是虫义犹顺地道敏树是借地道以成人道之义以人为三才是灵故为政在人离人无政也下为政在人拣非木石之无知也取人以身拣非羽毛之异类也裴公美云地狱沉忧愁之苦鸟兽含狨獝之悲可以整心虑证菩提唯人道为能耳正合斯旨恐为杜撰从古亦正)。

　　故为政在人取人以身修身以道修道以仁仁者人也亲亲为大义者宜也尊贤为大亲亲之杀尊贤之等礼所生也在下位不获乎上民不可得而治矣故君子不可以不修身思修身不可以不事亲思事亲不可以不知人思知人不可以不知天天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达德也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也子曰好学近乎知力行近乎仁知耻近乎勇知斯三者则知所以修身知所以修身则知所以治人知所以治人则知所以治天下国家矣凡为天下国家有九经曰修身也尊贤也亲亲也敬大臣也体群臣也子庶民也来百工也柔远人也怀诸侯也修身则道立尊贤则不惑亲亲则诸父昆弟不怨敬大臣则不眩体群臣则士之报礼重子庶民则百姓劝来百工则财用足柔远人则四方归之怀诸侯则天下畏之齐明盛服非礼不动所以修身也去谗远色贱货而贵德所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既禀称事所以劝百工也送往迎来嘉善而矜不能所以柔远人也继绝世举废国治乱持危朝聘以时厚往而薄来所以怀诸侯也凡为天下国家有九经所以行之者一也凡事豫则立不豫则废言前定则不跲事前定则不困行前定则不疚道前定则不穷在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣诚者天之道也诚之者人之道也诚者不勉而中不思而得从容中道圣人也诚之者择善而固执之者也博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之己百之人十能之己千之果能此道矣虽愚必明虽柔必强。

　　此章引孔子答政以曲尽隐之极致也前君子素其位而行及鬼神之为德已明隐之大略今借天下国家五伦九经曲尽隐之极妙无乎不在无处不周有一处一时非诚则隐之体有欠缺不极圆也隐诚之异名也诚道之本体也故曰修道以仁中曰知仁勇后曰必明必强皆诚也人存人亡以贤不肖言之也人道敏政以地道敏树对言者以人为三才最灵故能敏政非草木羽毛而能也下云为政在人是也家语在得人恐各有义意也蒲芦比况也故为政在人至礼之所生略目政以仁义为主仁义诚也故君子不可以不修身至不可以不知天劝修也既是政在人身修身在仁义是故君子不可以不修身不知天也天下之达道五至所以行之者三指引修身之所及修身之能也君臣等列五伦之名也五者下结五伦之德也言修身在此五伦中修有一处不达则诚之之用不满也知仁勇则能行之道所以行之者一也诚而已矣三行不备则诚之体有缺矣或生而知之至及其知之一也言知之始起差别终致一也或安而行之至及其成功一也言仁勇发用不同克功一也子曰下指示三者之由可以修得也知斯三者下正结三者之能也知所以修身至知所以治天下国家五伦在其中矣初明修身以仁义次劝修又示修身之处五伦也再示修身之行三行也又辨三行循序修省之别又示三行之由其义详且尽矣故结此三行以涉五伦覆成上修身以仁义为主之义也天下国家下以九经推扩其诚修身等列九经之名也修身则道立等列九经之益也齐明盛服等示修九经之行也凡为天下国家下结九经一诚为骨也凡事豫下又以言行事理辨诚不可离也在下位不获乎上等重以五伦九经转折详明诚之体用充实遍满无斯须缝罅极尽诚之妙圆也上来曰仁义三行未明白说诚至此方说出曰诚身明善也诚者乃天道本然之诚故曰诚者诚之者乃圣贤以诚率天之诚故曰诚之者此天道人道而言也又诚者不勉而中圣人也诚之者择善而固执之者贤人也此就人道圣贤优劣而言也因上历五伦九经明以诚为主诚何其大哉故此说明诚者天道圣人之道也而五伦九经岂外于是哉博学之下续明择善固执功行也博学至笃行之教修学也有弗学至行之弗笃弗措也教加行也人一能之至己千之教增进也果能下总结知行一诚必能也自君子之道费而隐至此历明费隐之义已竟总显修道之功验并上修道之绵密皆修道之谓教一句也。

　　自诚明谓之性自明诚谓之教诚则明矣明则诚矣。

　　此章明道之本体也上自君子中庸以来皆发露诚作用之德此方发露诚本体之德也诚明者乃本然之诚自然之明然诚体之上自有明照之用此是天然之诚得天之道故谓之性明诚者乃以明择乎善而合诚之体以有作为修饰故谓之教总之一诚上可率性尽天道也下可垂教尽人道也天地古今一诚尽矣诚则明明则诚言有体必有用有用必有体名异而体一也上标大意下释之。

　　唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣。

　　此章释自诚明之谓性也性本自诚故天下圣人唯以至诚能尽其性果能尽其性天地万物同一性也既同一性人欲之私何由生焉既无人欲之私同一生理则德同天地故赞天地之化育德既同位亦同所以与天地参也前费极致三章以诚之发用明天地位万物育此以诚之本体率天之性故与天地并位赞天地化育也。

　　其次致曲曲能有诚诚则形形则著着则明明则动动则变变则化唯天下至诚为能化。

　　此章释自明诚之谓教也性体之诚明无为之德非学可能也修致之诚明是有作为所以能化能为教也能变能化所以可教也此校前则次之故曰其次云云致曲恒守恒一之谓也由守一则心不散不散则无妄故诚因之由心诚则身正故形因之由形端则行可观故着因之由行着则德明故明因之由德明能动物故物因之由动物则物从其变故变因之由物从变则成其化故化因之此化与赞天地之化育同前云生知学知困知及其知一也明矣。

　　至诚之道可以前知国家将兴必有祯祥国家将亡必有妖孽见乎蓍龟动乎四体祸福将至善必先知之不善必先知之故至诚如神。

　　此章释诚则明明则诚也前知先知如神皆明也不诚则已一诚必明是知诚明一体也此并前二章总明诚本体之德明上率性之谓道一句也。

　　诚者自成也而道自道也诚者物之终始不诚无物是故君子诚之为贵诚者非自成己而已也所以成物也成己仁也成物知也性之德也合内外之道也故时措之宜也。

　　此章以天道人道合其诚也自成者体自完固不假外物而成也此成与成性存存之成是同所以言道自道也此成自性也物之终始不诚无物此诚物也自本性自诚无妄无息故能为物根本所以言物之终始不诚无物也是故下人道也由天道自成成物是故君子循天之诚亦自成成物所以言诚之为贵也是故二字是法天德起圣贤之德仁也知也是收圣贤之德归天德内仁也外知也仁与知而时中之故云时措也宜也。

　　故至诚无息不息则久久则征征则悠远悠远则博厚博厚则高明博厚所以载物也高明所以覆物也悠久所以成物也博厚配地高明配天悠久无疆如此者不见而章不动而变无为而成天地之道可一言而尽也其为物不贰则其生物不测天地之道博也厚也高也明也悠也久也今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一拳石之多及其广大草木生之禽兽居之宝藏兴焉今夫水一勺之多及其不测鼋鼍蛟龙鱼鳖生焉货财殖焉诗云维天之命於穆不已盖曰天之所以为天也於乎不显文王之德之纯盖曰文王之所以为文也纯亦不已。

