<!-- { "loadSidebar": true } -->

　　塔铭

　　前进士出身通议大夫吏兵二部左侍郎新建

　　法门弟子熊文举顿首拜撰

　　颛愚和尚以丙戌夏示寂于江南之紫竹林其嗣戒弟子方融玺迎灵龛归云居建塔于东静室至壬寅元旦忽被回禄塔主自常灏急闻于慧山元白可万松超宗翼龙门法玺印南山西意源泰和西生弥竹林妙明愿彻庵清晦之明融定安归云居共议徙塔于常住之东向地名仰天坪之上而观察桐城王公愿五捐俸助费于是迁塔有日矣其嗣法门人法玺印公自双溪龙门来以塔铭见属值文举方
召起佐中枢屏迹蓼居拟疏陈请力辞笔墨之役复念颛愚禅师道德孤高载华振海岂举钝劣之所窥测赞扬再四辞不获命因据龙门法公小状书其涯略以应按状师霸州赵氏子生于万历七年己卯八月十八日亥时母梦大士引童子入门抱之而娠生时有白衣重胞之异壬辰投五台圆照寺惠仁大师剃度法名观衡丙申参空印大师受具其字颛愚庚子随师入燕参达观禅师观以手摩师顶曰子顶骨如莲花至五十当名振海内是年南询礼雪浪云栖二大师遂结茆独处于天台华顶峰读楞严有省癸卯卜静于匡山之乾岗岭踏月经行忽然大悟遂说偈曰一夜踏空行虚空忽尔释始知大觉心土木与瓦石戊申入曹溪参憨山和尚师侍立次山曰子为甚么不舍者一件破衲通身作汗臭气师曰正要薰破和尚鼻孔山曰是则是也须易过始得山遂脱葛衣与师着之师着葛衣拂袖便出山曰老僧三十年目中所罕见者自是师资酬唱机缘甚惬庚戌师辞山入楚登南岳石廪峰误食草乌大病调治于邵陵丙辰建五台庵于双清矶是年复省憨山和尚于衡阳湖东寺山亲书源流当堂付嘱偈曰法意檐前草拈来覆大千付君须自重花发利人天俄顷复曰老僧有双径之行此座非子不能担荷师作礼坚辞归五台开法甲子列观音旋明闻复清净殊胜妙德真实圆通之派冬结制得真实学者一十五人甲戌泛舟武陵礼德山鉴大师塔常德荣王迎于梅园说法乙亥入西江礼青原塔丁丑至匡山五乳扫憨山和尚塔作华严纲要序给谏青屿熊公住持味白请师中兴云居开法结制命诸禅人参观音大士即今在甚么处会元白可自天童归受请宝峰师以二偈赠之戊寅应刘殿元孝则居士开七里松道场庚辰出膺祖塔于云居故址构明月堂砌罗汉垣改碧溪水万松超宗翼辞归邵陵师以法语并书偈嘱之辛巳再应刘殿元请复兴青原祖庭师入院结制说戒法席甚隆甫一年青屿给谏约生给谏二熊公迎返云居舟至章门会相国岂凡金公时方兵备南瑞往参师于龙沙写师像赞之癸未署方融玺法玺印为东西首座复以明月堂曰此乃老僧逸老之处法玺西堂汝当守之至深夜呼入明月堂中以法衣一顶如意一柄及藏经。

　　慈旨文券并书偈付之曰佛祖慧命子当护持遂赴宝庆至螺川寇阻乃东下金陵诸宰官居士书迎主石城清凉法席八月师登牛首供诸祖道影送竹林空印大师入祖位于是众请师入祖图师曰病僧是个担板汉众推尊再三师于临济派下指曰衡当于此乃临济三十世也是年冬诸檀护及缁素弟子迎住石城北山师额之曰紫竹林乙酉。

　　清兵下金陵大将军豫王企请三次以疾辞未赴仲冬诸檀那戒子德慧熹等固请弘戒天界寺师许之丙戌师入院时受戒者环绕万指无不欢喜赞叹得未曾有师之末后声光赫奕如何也四月归林示疾会云居西堂法玺印持书来迎师闻之喜甚即命千辐乘妙明愿理林中事登舟归云居适江土戒严舟不克行金陵众檀那治卧舆迎归竹林五月初六命治斋谢别千辐乘跽请说偈师摇手不答法玺印继请师震声喝之已刻师端身趺坐问曰午否答曰未继而复问曰午否答曰午矣遂翛然而逝倾城士女持香顶礼三昼夜时方溽暑颜色如生初八辰刻用陶器函盖其入塔前后业已叙述不赘也铭曰我闻师拈臣奉于君子顺于父不顺非孝不奉非辅是曹洞宗非临济句正令全提痛棒打出是则纲常煌如钟鼓大哉我师德隆化溥性相兼融宗教并主流水高山牙弦独抚赏音者谁衡阳五乳我仪师慈明月宝璐我闻师言弥天法雨众生皆病义不独愈是担板汉敢辞伛偻威赫香光孰龙孰虎桦皮破帽凭谁收取云居春好百花无数安乐桥边溪声未腐宝庆不归螺江寇阻石城茫茫何殊东度临寂翛然是日正午振威一喝万流截住咸炬虽炎何伤玉宇美哉斯迁金堂琼柱浩劫济风作镇万古。

　　云居颛老和尚语录后叙

　　宗师出世手眼卓绝袖里藏锋则咳吐掉臂直指祖师西来大意第见近时禅学之盛颖悟之秋差珍异宝过眼便识岂其强硬终自落于群邪　先云居颛老和尚再来古佛应化踏翻沧海竖立精幢一字一句又安可与诸方并例信乎架长虹而吞巨浪辄义学而吐玄津今观吾师上溯憨老人柳巷之见笑翁机缘契合所自来矣涂毒鼓声闻者奔溃恨予生晚亲炙座前蒙师开发如登宝阶令我梦者觉忘者忆久久磨炼垢尽翳除瓣香不能酬其万一也兹遇同安法玺和尚荷师大法入草求人买棹秀州深追法乳重辑师紫竹林集若干卷以付剞劂俾久远流通于世禾城士宦仰其风而诵师之录甚为希有一段光明不致使其埋没也。

　　康熙乙卯孟夏四月下浣金明戒弟子真璨拜书

　　后跋

　　删繁取要法典易为流通补旧拾遗禅源不致壅塞盖观理事相宜简备得当之法由来尚矣尝闻我　憨祖寂后有亲笔上堂语录全稿若干卷被侍僧心启者窃市他方卒不得见是知记室无人不能备全师道者往往有之何居吾　颛先老人曾住云居时以示众机缘一册授印习藏嗣及老人出山印亦忘及赍归记室明年竹林弟子为师刻录印犹不预是时老人忘其所以将谓此卷已落无何有矣又岂知是年印归林中特出诸袖耶老人见而怪问曰此吾思之不得者子奚来哉已而印陈其由师意大悦彼时即欲附刻因工竣不可遂命别册镌行焉自是以来印游江楚吴越两京诸地或交接于绅士或探访于同袍每于文房书笈中得见老人亲书墨迹甚多凡属集遗者辄命抄誊成帙名曰竹林遗稿然则老人当时行化侍从居多而记室中尚有缺典者何哉岂谓是篇无味不足记欤是人无识不屑教欤非也要知老人说法笔气汪洋摛文不待至于求赞求偈求诸法语者来则应之书则与之凡此者多以援笔成篇无事落草故记室中不遑登录者不知几许吾故于憨祖窃录之前观乎老人遗稿之后则不能为记室中人辞其责也已矣今既有此遗稿全集两端理合统刻入藏为当也但思刻赀难构阅者易烦敢以两端较参酌为附藏或于宗源有系者即照遗稿补之或于语言太赘者即照全集删之示众若云居等法语若晦之明序若板的达偈若熊给谏是皆遗稿补之之类也法语若玉空序文若衡南书若王思履疏若经忏等是皆全集删之之类也因以成集得二十卷与之大藏并行诸经同转冀得声光大播其前法化永贻诸后云尔。

　　时
康熙十五年丙辰岁四月佛诞日嗣法门人正印谨识

　　紫竹林颛愚衡和尚语录附卷二十后

　　(颛愚和尚语录附卷计字捌千九百五个该银
　　肆两捌钱六分信女周门王氏喜助刻银贰
　　两冀荐
　　夫主周印官早生莲界速证菩提
　　信士王旋证张旋琦信女王氏鲍氏周氏共助
　　钱柒百五十文众信共助银贰两四钱惟愿
　法化兴隆子孙繁衍谨意
　康熙十五年四月　　　日楞严藏经坊附板
　　　　　　　　　　　　　浙禾夏维宁梓)
