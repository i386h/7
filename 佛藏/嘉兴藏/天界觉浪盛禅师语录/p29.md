<!-- { "loadSidebar": true } -->
　　杖人自万历壬辰生于闽浦城张氏九九山房至庚戌十九岁见大父归寂有感走庆源求孤舟和尚出世是冬获归迫极闻猫叫有省辛亥走书林瑞岩求识源和尚剃落冬复捉归壬子春乃就本邑随师住梦笔山癸丑春誓死闭关因见百丈再参公案顿彻马祖机用有梦笔集丙辰参博山和尚于董岩受具有机语是冬病于书林遇东苑和尚投机有嘱丁巳春到江西庆寿昌和尚七十寿亲承密印有机缘冬往金陵因待兴寓鸡鸣戊午春因优昙无方寓报恩因僧录袭明寓天界南庵会焦漪园太史诸公有问答因戴今梁观察邀到广陵会父弟勒归闽己未春因福州曹观察陈侍御林都谏诸公延于罗山结社秋寓玄沙冬因狮林欲偕隐九座到国欢翠林留结制庚申春返建州柯氏诸公延主云际山辛酉赴看东苑和尚开法仙亭及归武夷壬戌偕黄心镜省博山和尚会诸友度岁癸亥春遇孤舟和尚随往峰顶礼养庵和尚及归龙泉西寺度夏甲子寓柯督学家会漳泉诸公谭经济乙丑寓斗峰阅藏因杨樗若孝廉延于龙岩丙寅归梦笔会云门湛和尚及尔密诸友有唱和诗丁卯值父弟死襄事戊辰因王大光寓光孝及黄华会诸孝廉文学论佛圣奥义己巳欲隐匡山为雪生诸子留建不果有笔华影挥鞭影庚午于梦笔值金粟密和尚应黄檗因费隐诸友有书往返敲激秋东苑博山二师相继灭度冬奔至武夷居虎啸洞作千灯热西来草辛未春因崇安蓝昆石彭本之二公延于别业遭大病复归梦笔乃作寿昌法印记壬申拟往嵩少初到武林会黄元公不值寓宗镜堂晤吴惺阳诸公有西湖草因宗印挽上径山静室作三古诗三百首有双径草因大石来同往金陵寓铁佛碧峰会鸿胪顾惺而诸公作碧峰赞有白门草因遇友人澹然拉到楚黄天台会耿九一乔梓及守开法印求授戒结制有植圣草台山草癸酉秋到麻城因不违支浮公楫诸公留新禅会梅中丞及允中请到白臬作道一塔铭及寓鹫山有楚山草甲戌春往颖州寓圆通会张李王宁刘韩诸缙绅及鹿门法师留结制有颖水草乙亥春拟应寿州方侍御藂桂之席遇流寇大乱破颖州诸城因偕鹿门到霍丘化城作三互别传拟寒吟夏因修竹请至六安齐头山复因商城汪太仆诸公请于北禅开戒说法秋因心融同大运延主龙湖会李冢宰梅中丞陈司寇周司马诸公请宝筏开堂有录作宗门盟值寇乱以直延于黄檗结制有录丙子秋辞往江西扫寿昌先祖塔因阒然诸公请主其席丁丑秋应新城黄元公诸护法请于各大刹说法有录冬邓太史涂司寇诸公请主福船山结制有录戊寅秋因黄元公偕李冢宰及江西诸护法请主匡庐圆通作尊正规五灯热诸录于南康归宗九江能仁皆有法语著作己卯夏往楚慰李冢宰建芝佛上院遇寇与诸公定守御策法有西陵别录冬因蕲州荆王请于内庭为世子宫眷授记说法以归匡庐庚辰夏应刘尚宝诸公泰定法席建安王请上蓝开法有洪都语录及于临川因陶明府诸公留于天宁净名说法有录秋应闽仙亭檀越余公及黄岩期有录结冬于董岩净名庵有建阳语录辛巳春应鼓山请结制作会祖规鉴有语录冬归福船寿昌过五十岁壬午夏寓南昌饶净念金粟园有录冬归圆通癸未夏寇破武昌因王稚公侍御何养纯副总同到金陵寓长干寺会三昧师契玄诸公乔王诸司礼及陈侍御请于报恩大殿上堂复延于西华门选圣林因王福山诸大司礼魏国众宰官及印海容源延于灵谷结制有录及李小有诸公所集癸甲全提甲申春车高诸司礼延于兴善印吾处结制有金陵录忽遭国变遇新圣登极天下奠安阮圆海蔡明藩诸公及湛之法侣延于祖堂结制及论学有录秋因姚愚谷到西湖寓凤林寺上堂往云栖扫塔有普说因余未也方子九江道阇邦玉诸公延主黄山光明时以径山有故徐大玉吴若谷诸公会余杭邹明府及吴江诸护法请主此席是冬杖人年五十三岁也因诸子问历履事昔在福船已与黄元公备述之矣今复叙其岁月以作年纪之略按诸语录则得其详也吾尝云人遇行事每自畏逆怕难及述行状求一逆境难事以表习险心亨不能得也予所处逆顺之微不可暴举若以全机大用杀活圣凡比吾于古人则笑杀铁昆仑矣末后一着尚看下文珍重珍重。

　　附塔铭

　　　　传洞上正宗三十三世摄山栖霞觉浪大禅师塔铭(并序)

　　宗门自世尊拈花迦叶微笑遂开西天四七东土二三之祖曹溪一滴思让分流厥后五宗岳峙而二桂独昌洞济代兴互有隆替至明嘉靖间其道寥寥几不闻矣先辈叹之寿昌崛起好山不独挽洞山于逆流实乃揭心灯于再朗东南宗风蔚起岂不赖此老人乎昌得博山大震海内东苑山隐武夷得之吾师觉浪大和尚师出伟然龙象杖钖所到雷厉风驰世出世间无不摄化宗说兼备言行双律真法海津梁人天正眼可谓金声玉振道光德辉者也呜呼至哉按状师讳道盛号觉浪别号杖人闽浦张氏子父存三居士师生而颖异幼习举子业年十五入赘十九因大父坐亡有疑遂生出尘想求庆源孤舟榕公出家不果疑益切偶于街次闻猫堕声有省因瑞岩识公过浦密求剃落栖邑之梦笔山誓死掩关读高峰枕子语若相印合复于倒刹竿等句有疑迷闷成病乃取古人未悟既悟机缘返复参勘一日阅百丈再参语不觉辗然曰者马驹亦复蹋杀天下万世人也及见寿昌颂临济三顿棒头开正眼何尝传得祖师心语大叫曰此时尚有若而人乎我当往嗣之始出崸之董岩从博山和尚受具问从上佛祖行履不契辞往寿昌道经书林见东苑和尚投机遂折节过冬因一病濒死苑亲调药疗之有间苑究其生平参悟及五家堂奥之旨大惊曰不期子深入此秘密法门吾寿昌者枝慧命属子流布去也因付寿昌源流并赠一偈师拜受遂随苑礼寿昌和尚重重参证昌颔之自是荷担大法当仁不让初下金陵与焦太史周海门曾金简诸公游大有敲击诸公重之未几寿昌示寂东苑说法书林师归省觐曹能始诸公请师于兴化开堂师时年二十八而提唱卓然古德也期罢复上博山与山问答雷轰电掣山奇之殆所谓智过于师者邪云门湛和尚入闽留梦笔三宿论法门近事多激扬门叹之金粟密云和尚过浦师投书有源流拂子滥付非人之语密回书云上人何处见老僧滥付且尽大地谁是非人者试指看若指不出自合县梁缢死梦笔山中师睹大笑曰焦砖打着连底冻也并刻其言行世未几密公住天童父子辟妄诸书出海内始讶之东苑博山两和尚一年相继入灭师得讣大痛有风穴深忧之感乃一杖复出闽殷殷为法求人楖栗横担席不暇暖四方启请狎主名刹如楚之李太宰梅中丞陈司寇周司马诸公请住龙湖蕲州荆王豫章建安皆延说法内庭江右黄元公司理邓太史涂司寇诸公请主寿昌福船及匡庐圆通如金陵魏上国及王乔司礼倪朴庵陈旻昭蔡二白李小有诸公请主灵谷天界报恩祖堂如虎林姚愚谷方子凡及徐太史诸公请住凤林径山特为云门湛和尚入祖堂请雪峤大师归千指法筵胜会得未曾有十千高步万里香花未足以喻其旺化也师乙酉离金陵丁亥复还天界应太平请会有嫉师者以原道论下师狱师不辩居圆一载着金刚诸书见意陈太宰遣人省师索偈师书问予何事栖碧山诗遗之太宰嘉叹不已谓其蒙难不惊视生死如游戏虽大慧觉范诸公不是过也事解金陵诸护法请主摄山栖霞师欣然有逸老计未几受博山请命笑峰然公代座及嘱无可智公高座掩关二公弃缙绅而游师门久矣师过嘉禾谭埽庵诸公延师天宁龙湖各刹说法因睹费隐容公严统复还天界修传灯正宗以卫大法及博山梦笔出陈匏庵诸公请主皋亭崇先闻竺庵成公重兴寿昌推双峰存公住持特为上堂举扬未几吉州李梅公刘平田诸公请主青原师命笑峰然公住持诞日上堂历叙生平浩然长叹有法界不容吾自委敢推娄至与威音之语时师年已六十六白睹法门衰落能无中痛乎谷语轮公监院念师年老复持金陵诸护法书请归天界故晚称天界和尚师因报恩大藏板朽命松影麟公募修嘱石溪杲公较刻休夏毗卢阁偶示微恙命移钖禅堂旧方丈一日旦起礼佛毕特开示大众回寝室饮茹如常亭午取纸笔作五位颂至偏中至云万象指头明卓异纵擒不换机何利掷笔而逝供堂中三日始入龛颜色不变观者如堵陈旻昭侍御周凝图司空请三谊和尚掩龛江南宰官居士及衲子善信无不悲号如失慈乳海内士大夫同诸方知识作诗制诔千里赴唁感叹法门梁水之摧也师生明万历壬辰十二月十六示寂清顺治己亥九月初七世寿六十有八僧腊四十有九嗣法弟子二十七人记莂居士四人往来问道及归依缙绅孝廉文学若干人得戒剃度弟子不可数计师说法四十余年坐道场五十余处著作百余种皆载师全录将奉师龛建塔竺庵成公与众三卜皆得栖霞遂全身归葬千佛岭下之右延庚挹辛既竣竺公述师行状丐余年友陈旻昭为塔上铭以旻昭数十年金汤从师患难流离知师之详无出其右者会旻昭即世稿未就乃命余谟卒业谟忆五岁时随先老父宫谕公礼博山和尚于皖城迨乙酉京师南还矢心白业始随先府君谒师金陵戊子居庐复谒师于余中丞济生庵述先君临终梦幻泡影一空依旧▆天明镜语师为升堂及后谒师皋亭晨夕参叩屡多机筹自谓疑团终古破师时赠偈有夺却南泉老爪牙之句则谟于师数世渊源法乳之仁可谓不浅矣且与旻昭为一人交不敢以不娴辞窃观唐宋以来举扬宗风代不乏人其间儒佛兼总者惟明教嵩觉范洪然犹不无二岐若师则易象诗书乃至老庄诸子百家并世谛文字偶一拈提言言妙谛谟尝服膺真儒必不辟佛真佛必不非儒二语以为名言然前此诸儒崖异未免角立门庭即宗主高自标诩多轻外典自姚江倡学以后龙溪海门诸公始不讳言佛若以儒说谈宗上下千年独我师一人而已盖东鲁西竺两圣人此心此理之同不容终秘者也至于师之升堂入室大机大用杀活纵夺如金翅鸟直取龙吞如大将搴旗探囊取级故衲子即久参宿学亦多望崖而退彼以师梦笔非人之辞为两家方枘者安知古人当机作用别有出身路邪故师拣魔辩异拓述传灯正宗诸书源流所系笔削谨严然不肯轻遗一真参实悟之士至语及济宗出世诸老未尝不极力推毂岂末法诟诤我见峥嵘之辈所能窥其涯涘哉竺公之状师曰师虽嗣法洞宗五宗并举主盟佛教三教并弘非阿私其所好盖实录云谨依状序其大概合十稽首敬为铭曰灵鹫拈花首传叶祖少林溟泛始辟东土五叶二株天撑地拄几危之间岂不握吐卓哉洞曹声振寰宇突出好山壁立风雨博山东苑兄龙弟虎吾师嗣之一麟独武开正法眼滴师子乳如大火聚如涂毒鼓触之魂飞闻者毛竖杖钖至处海岳惊舞法幢云兴肃规凛矩重兴宝镜新镵鈯斧拣异辩魔针聋鎞瞽全提向上验主中主横担楖栗高挥玉尘吴楚闽秦缁素争睹五十余刹慈心婴抚金汤霞簇法流川组道扶圣教名正灯谱宗集竺震文宪邹鲁临难不避遇嫉弗怒流水桃花萧萧起舞垂老益坚悯世益苦适然谭笑坐脱凤坞双树潜辉金河影栩两间哀恃百灵泣怙屴崱伞峰六朝仙府千佛环坐俨同玄圃浩浩长江亭亭窣堵我师高风千古万古。

