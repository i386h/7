<!-- { "loadSidebar": true } -->
　　示众因机利物就路还家此是杖人寻常活计到处称尊遇缘作主此是杖人本分宗风寻常活计本分宗风还有分别也无昔世尊因自恣日文殊三处度夏迦叶欲白椎摈出才拈椎乃见百千万亿文殊迦叶尽其神力椎不能举世尊问迦叶汝拟摈那个文殊迦叶无对汝看者一队弄泥团汉还知他底关捩子么今日杖人应仙亭黄岩两处禅期兹当一月以来幸有剡兄唱和成其始终更当别过黄岩幸有海兄辅弼尽其善美忽又广福大兄过我正不妨虚此丈室而待使我兄弟两地开宗一念无私浑忘彼此视他人之相呵摈与视我今之相赞扬末流之弄鬼眼睛妄生讥毁者孰能辩其优劣还有具择法眼者么乃喝一喝云劈开华岳连天色放出黄河动地声除夜示众问如何是末后一句师云正月初一降严敕曰如何是开头一句师云腊月除夜放赦书曰始末中间透脱一句作么生师云罗经背后定南针乃云周天三百六十日一年大事今宵毕特地抽筋不动皮暗里杀人不见血了得底早已转身了不得底莫在此叫屈更问折合事何如铁牛拶出黄金汁。

　　灵谷示众近日参究作么生还有进步处么的的确确出众说看为汝决择不得掠虚头众默然复云参须真参悟须实悟无门为解脱之门无意为道人之意虽则无门无意直须透过铁壁银山使此命根断绝大死活来始得受用不然说时似悟对境还迷又何劳于此结制今此结制正为参了生死禅非参道理知解禅也不见药山初参石头问云三乘十二分教某甲粗知尝闻南方直指人心见性成佛实未明了伏望和尚慈悲指示石头云恁么也不得不恁么也不得恁么不恁么总不得师云是个甚么你看师资相遇各有个至诚真实处所以石头知是个人也不肯孤负他药山罔措石头更不与他凿破乃曰子因缘不在此且往马大师处去药山禀命恭礼马祖仍伸前问师曰你看马大师到者里何不以本分事直截他祖云我有时教伊扬眉瞬目有时不教伊扬眉瞬目有时教伊扬目瞬目者是有时教伊扬目瞬目者不是师云是个甚么药山于言下契悟便礼拜祖曰子见甚么道理便礼拜山曰某甲在石头如蚊子上铁牛祖曰子既如是善自护持师云药山既在马祖言下契悟为甚道某甲在石头处如蚊子上铁牛是个甚么又一日祖见药山乃问子近日见处作么生山云皮肤脱落尽唯有一真实祖曰子之所得可谓协于心体布于四肢师云药山悟到证到无自欺处故马祖亦不欺他乃赞叹如是若以此公案举似今人着语拈颂更有十分尖新奇巧自谓者个公案早已透彻得也至于真真实实能如古人顿断生死命根如皮肤脱落而协布心体秪恐说食终不能饱说衣终不免寒也大众到者里也须亲自透彻始得。

　　牛首示众昔者开山懒融禅师终日宴坐观心以至天人送供鸟兽衔花世人不知以四祖谓观者何人心是何物为破其错用心此非冤诬古人及陷误后学舍真实参究而别寻道理乎使彼观心果错则亦不足以感动天人鸟兽与四祖遥观奇异气象而躬访真道人也既彼是错四祖何不教彼别参而但曰观者何人心是何物殊不知秪此一语是直指人心见性成佛之妙旨也融公如花蕊之将开如梦熟之将觉忽闻此指直下领悟而惊起乃问还识道信禅师否岂非公已深悟此旨非达磨直指之宗安能有如此微妙真可谓一句了然超百亿粉身碎骨不能酬也不然何以后来遂节作怕势写佛字犹有者个在是皆重重指归此百千三昧于一心之源故曰如是之法汝今已得与佛无殊不必更作观行正谓彼得鱼可以忘筌到岸可以舍筏也如今人流浪在生死业识海中全无把柄可据亦可不作观行不深参究本心而能一经指点即开悟乎如汝诸人现前历历明明与融禅师悟底曾无有别汝能于中作得主宰于梦想颠倒逆顺纵横有自由自在分也无如果不能则何敢放肆轻易不勇猛观心深自参究到那寤寐一如孤迥独拔安得有相应分有点化分有吃棒分哉前日铁汉一公问予曰时人但以牛头一宗为旁出其以四祖不曾传衣钵与融师之故乎抑大法之有正偏乎予曰四祖当年先得五祖忍大师传付衣钵四祖一日告众曰吾武德中游庐山绝顶望破头山见紫云如盖下有白气一道横分六道汝等会么众皆默然忍师曰莫是和尚他后横出一枝佛法否祖曰善即此便知付五祖在前访牛头在后也不见四祖与融师云吾受璨大师顿教法门今付于汝汝今谛受吾言只住此山向后当有五人达者绍汝玄化祖付法遂还双峰自尔牛头法席大盛此语不可为后世之据证乎若但以牛头未有衣钵为旁出则后来六祖之下不传衣钵者皆谓之旁出可乎盖彼后人不过以彼子孙之繁衍长远者为正传子孙稀少短促者为旁出耳岂心宗大法亦有正旁之别哉汉公大喜云此正某甲欲为辩正幸今和尚为发明之使牛宗一枝复横出于天下古今也师复召大众曰汝等皆在此山不可虚度必须各各真实日夜观心毕竟何者是我本心我本心上还有生死凡圣能所是非也无若于本心无一法可得则何有生死圣凡与你为迷悟聻不特融祖观心如此即二祖神光亦以觅心了不可得初祖始为安心三祖以觅罪了不可得二祖始付其衣法你不知觅心觅罪观心即今日之参究也工夫不极到处安得见自己本心汝诸仁者各各旋机悟此本有则不惟融宗不坠而一花五叶之宗旨皆振起也勉之勉之。

　　示众卓拄杖云会么昔平田岸和尚示众云灵光不昧万古徽猷入此门来莫存知解者老汉龙头蛇尾灵光不昧万古徽猷便了更说甚莫存知解既是灵光不昧则如杲日当空无不照彻矣又何有知解之不化为光明哉不见僧问赵州狗子有佛性也无州云无有甚么知解又僧问狗子有佛性也无州云有有甚么知解又僧问如何是西来意州云庭前柏树子有甚么知解五祖演云如何是西来意庭前柏树子恁么会争得有甚么知解又云如何是西来意庭前柏树子须是恁么会始得有甚么知解汝等若向者里透去佛祖也不柰汝何且道山僧今日毕竟为个甚么不见道灵光不昧万古徽猷你若拟议打破你头卓拄杖下座。

　　示众汝等果的要参了生死禅须向我者里将身心性命彻底放下又放下无一毫物为障碍则悟门自开本地风光当体迸现才有一毫利欲世情心文字道理心知解玄妙心欲作善知识心及种种心留滞在腔子里便障却本地风光不得大彻大悟何则成佛作祖与为人天眼目皆是世谛流布于我本分结根生死无明是最利害不令人开悟况彼利欲世情与妄想执着又可容留夹带于其中古人出世为人作佛祖事皆是悟后涉俗利生垢浊边底事此岂未悟之人可存此心为生死性命之迷障我今既以成佛作祖之心为障碍则此参禅岂非障碍盖参禅者乃借此大斧铖开辟我本来性命之秘非以此法为我本分事近世流俗阿师不勘验人于死生性命如何只要人着语拈颂便以为悟岂不大相孤负殊不知古人以此验人能了生死也无果了得生死则自能透此牢关非是今日参透者一则明日再参透那一则一千七百我今已透三分之一尚有二分未透容我渐次透去然则拈花已前都无公案只透一则便不足以透千百则不成此古人验人端的处全在此语中今日只管着语颂古其如生死心未破生死心破底人出语定不落人格套你才开口我早知了何必你与善知识争说我自有妙处善知识不知我若是则如何唤做善知识汝等要参了生死禅必须拼舍此穷性命则能透脱此性命不见大兵杀贼你若不惜性命去杀不惟能杀贼亦全得自己性命若乃先惜性命临阵畏怯不惟不能杀贼亦乃被贼所杀你还知奋此不怕生死心即所以破生死证性命之心么汝等切勿自委努力努力。

　　博山元旦示众今日新年别无佛法可说只有一则现成公案重新与众取决五百年前本山无隐子经禅师元旦上堂云和气生枯卉寒云散野郊木人占吉兆夜半露龟爻先和尚云山僧今晚亦有四句烛影摇红处香烟结白时现成的佛法也要大家知如此会得如金之黄如玉之白曾无变易也二老前后拈提如此今日杖人亦有四句新年头佛法拄杖未开封惊起舟山凤搅翻碧海龙大众既是拄杖未开封为甚能惊凤搅龙于此会得更不遂驴年马年而去会么手撮虚空成弹子打透天边白凤儿其或未然瑶台误却来时路莫恨神仙不指迷。

　　上元示众达磨大师以解行相应是名曰祖此是何解何行若不曾向大冶红炉中煆炼过得个脱胎换骨自能作活何能一言一行开人天之眼目作佛祖之师宗不见雪峰三到投子九上洞山末后始道得一个尽大地是个解脱门把手拽人不入长庆参驴事未去马事到来才悟得个万象之中独露身要人自肯乃方亲洞山邈一个云岩秪者是于过水睹影始悟得个切忌从他觅迢迢与我疏此岂不是古人于脱胎换骨始得个解行相应自能作活之真消息今日谁不在里许若是不肯拼舍身命求个入处设得个入处又不能踢脱窠臼求个出处所以古人竭尽婆心下尽毒手不过欲控人个入处与控人个出处使渠自得转身吐气始不被人欺亦不致于欺人也惜乎时人不自痛心头头蹉过如五更钟叫谁不在梦中打开眼光还曾见有威音王佛与日月灯明佛底神力者么若论者个谁不能知我问你香严是甚痴子如何因击伏始悟一击忘所知更不假修持灵云是甚瞎子如何因三十年寻剑客一见桃花更不疑又玄沙是甚疯子如何于飞鸢岭上踢破脚指乃悟曰达磨不来东土二祖不去西天至于沩山之拈出火柴头百丈之扭却鸭子鼻云居之因呼出本名各各始得知归而有出身路此何故正是佛祖言句与师资相遇如生冤家相似两不放过始得啐啄同时水乳相合又如击石乃得火迸鞭草乃见血流也若是聚头打哄互相赚误何异饭萝里饿杀大海里渴杀更怨谁乎又谁能自怨大众如今还知非非想天烂泥里有刺者么噫看脚下。

　　示众前日常住走却一只水牯牛大众还有知彼去处者么问取监院却云不知当时闻走却牛时已向汝心头东触西触也如何谓不知聻杖人试召南泉沩山懒安石巩诸牧人来问南泉道拟向溪东溪西牧不免犯人苗稼不如随分纳些些只今何处纳些些又问沩山道山下檀越家作一头水牯牛胁下书沩山僧某甲五字如今胁下还有个书博山僧某甲者么又问懒安道如执杖人看牛行则同行止则同止如今行止在何处又问石巩道一回入草去蓦鼻拽将回如今鼻孔索子在那里者一队执事底人还敢自语不知其落处乎而南泉又云不特昨夜三更失却牛天明起来又失却火也杖人大笑急得佛殿里灯笼如黑漆桶相似　跳上三十三天触着帝释鼻孔东海鲤鱼打一棒雨似盆倾打失汝等眉毛只愿天晴晒朗看取隔墙或见彼角隔山或见生烟正好来杖人处讨棒吃莫说不先为汝道破吽吽。

　　示众问僧作甚么来曰摘茶师云茶摘人人摘茶曰火炉里翻身师云好吃三十棒曰刚刀虽快不斩无罪之人师云你自招承那莫孤负拄杖子好不见沩仰父子摘茶沩云终日只闻子声不见子形仰撼茶树沩云子秪得其用不得其体仰云和尚又作么生沩良久仰云和尚秪得其体不得其用沩云放子三十棒仰云和尚棒某甲吃某甲棒教谁吃沩云放子三十棒者两个汉打葛藤不了虽然也须知他父子有时舍身饲虎割肉喂鹰有时虎口中夺雀儿鹰爪上争兔子还有于此中明杀活者么直饶于百草头上荐取老僧闹市丛中识得天子也须吃博山三十痛棒始得。

