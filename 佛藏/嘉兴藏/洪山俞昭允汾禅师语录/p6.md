<!-- { "loadSidebar": true } -->
圣毕。上首白槌云，法筵龙象众，当观第一义。轮庵和尚出众，顾左右问云，圣凡同聚，宾主历然。当日三峰恁么道。灵岩恁么道。未审和尚今日作么生道。师云，不惜眉毛许近前。进云，祗如黄鹄山。还肯点头也无。师云，知老弟在灵岩也曾脊背汗出。进云，若不同床睡，焉知被底穿。师云，作者难瞒。庵复顾左右云，大众要识先师宾主句，西河师子吼分明。便礼拜归众。乃云，大道离言，如天普盖。真机密运，似地普擎。众生日用，不知诸圣。所以问出德山临济，探头太过。睦州云门，收身欲速。山僧今日遇缘即住，得令随行。建法幢，立宗旨。以佛祖为标准，与佛祖为师。以人天为梯航，与人天作眼。不解空中着彩，何妨锦上铺华。历历孤明，当阳显示诸人。幸是人人慷慨，个个英灵。宁迷顾鉴之端，肯滞识情之内。妙圆超悟，正在此时。遂喝一喝云，谁敢错误丝毫。上首复白槌云，谛观法王法，法王法如是。

　　次日，巡抚部院暨司道府县文武诸大护法请开堂。拈护法宰官绅衿请疏。以我为隐乎。是处是慈氏。吾无隐乎尔。无门无善财。碧天明月下，青嶂白云来。拈山门请疏。宾主历然，当场展演。没量大人，语默里转。指法座云，不自镫王借来，宝通殿里本有。平地休去，未免钝置。诸人更上一层，看有几多光彩。遂升。拈香祝圣云，此一瓣香，爇向炉中，端为祝延
今上皇帝圣躬万岁。伏愿金轮永御，宝祚长隆。德冠羲轩，道齐尧舜。又拈香云，此一瓣香，奉为
阖省抚部司道文武，现位护法宰官。伏愿膺简在而陟岩廊，则位镇磐石。副具瞻以居方面，乃功济维城。处处畅发凡圣宗旨，头头扩扬古佛家风。末上拈香云，此一瓣香，必有说焉，惟自肯耳。记丙午佛诞，先师退翁老和尚日午从东岩篮舆登洪山大雄宝殿。礼佛周视，感慨系之。值年长老明若，怀香率众请升座。会城内外随喜者万人，晚然光明幢。命允汾曰，此处在汝中兴。今岁戊午，允汾果来住此。遂插香云，爇此栴檀，用酬远记。上首白槌云，法筵龙象，众当观第一义。师云，第一义谛，观即不无。山僧有愿，不撒沙顶门。具正眼底试出众相见。僧问，今古洪山巨刹，三楚名蓝。和尚中兴，将说何法。师云，满眼满耳。僧云，若不问过，争知端的。师便打。僧一喝。师云，譬如闲敛衣就座。乃云，形问答，立机境，意句交驰，主宾互换，总是宗乘末边事。山僧今日也是知而故犯。由为初机，与诸人开方便门，示真实相。举起拂子召众云，见么。祖师提不起处提来。击案云，闻么。诸佛说不到处说出。启无为之化，行不言之教。高低普应，前后无差。譬如帝力，不弃一民。不谓不知而不容，不谓知之而含育。诸人若也迥绝见知，顿超情量，自然常光现前，壁立千仞。处生死流，骊珠独耀于沧海。踞涅槃岸，桂轮孤朗于碧天。三界拘系不得，而常居三界利生。万类摄授无门，而能为万类作主。有如是自在，具如是威德。且知恩报恩一句作么生道。万里山河归有道，一人端拱贺无私。复举僧问投子如何是一大事因缘。投子云，刀司空与老僧开堂。师云，问不违时，答亦中节。若于理上会者，僧谩投子不得。于事上看，投子已是话行。仔细检点将来，犹涉理事，未为圆通。山僧则不然。设有人问如何是一大事因缘，但向道，我不敢轻于汝等，汝等皆当作佛。者里承当得下，担荷得行，世出世恩一时报足。上首复白槌云，谛观法王法，法王法如是。下座。

　　立两序上堂。举一手云，独掌不浪鸣。拍手云，两掌鸣掴掴。随时任卷任舒，觌体何偏何正。高路世表，下视尘寰。撮大地如陶家轮，移刹海向眉缝里。如是则法社幸乎得人，丛林自然增气。应缘化物，起舞乘风。于以兴慈运悲。于以解粘去缚。于以入净入染。于以越圣超凡。于以广度众生。于以承事诸佛。总在诸知识，各就自己本分，依而行之。喝一喝云，还信得及么。倒跨杨岐三脚驴，黧奴白牯无惊异。

　　结制开炉。汉口江善人，汝达居士，请上堂。问答不录。喝一喝云，陈烂火种，已见光辉。大冶精金，应无变色。三世诸佛，于此拈却炙脂帽子。六代祖师，于此脱却鹘臭布衫。古今天下老和尚，百匝千重，联芳续焰。你禅和子十个五双，江之南淮以北，齐鲁燕赵吴越闽广，总恁么去，不知踏破多少草鞋。今朝因甚么风吹到洪山门里。不肯自弃自谩，稍有些子气息。洪山断不把汝放荐席厚暖处安排，使汝耽延岁月。蓦拈拄杖卓一卓云，一锤便就未为性懆，机先得地岂不庆快。卓拄杖下座。

　　重新佛殿，众护法檀越请上堂。选佛觉场为选佛，所以重兴。大人境界遇大人，始能显赫。契物契机，如理如事。洪山古刹，三楚名蓝。奇引潇湘，秀连庐岳。巍峨广殿，多年已被尘封。委宛长廊，尽日惟凭风扫。今者时节既至，檀护斯临。土石为之发光，草木亦当稽首。顿使烟霞烜彩，梵宫高峙。层霄金碧流辉，鸿业永垂胜壤。山僧安能伸颂万一。遂喝一喝云，古寺缘逢此日新，联翩锦绣露天真。愿将补衮调羹手，拨转如来正法轮。复喝一喝，下座。

　　佛殿上梁，升座。天清气朗，水阔山高，好日多同巨梁升起。祝
一人无疆之寿，开十方选佛之场。法苑增辉，禅宗不坠。此皆我大中丞大方伯与阖省文武宰官护法，不忘灵山付嘱，种智圆明，胜心坚固之所致也。是以一佛出世，多佛赞扬。一华敷时，千华围绕。见闻历历，主伴重重。山僧忝居斯席，不觉乘风起舞。有一句子盖地盖天，曷惜张口吐向人前。遂震声一喝云，巍巍宝殿雄三楚，赫赫成功永万年。

　　竟陵死心吴道人，一念胡道人设斋，请上堂。百千法门同归方寸，河沙妙德总在心源。洪山九间佛殿七间僧堂，行也任你行，坐也任你坐。东廊上上，西廊下下。人境虚闲，家风疏淡。二六时中一切事，上无你左遮右掩处，亦无私衷与你说底禅道佛法。诸仁在此，高挂钵囊，直须是雪上不怕加霜，放舍从前护惜，取个彻头，忽然风吹石裂，冷灰豆爆，便见缺齿老胡一场话堕。

　　度僧竟陵女弟子，法名广德，请上堂。师唤，第一位沙弥近前来。沙弥近前。师云，汝名甚么。云，某甲。师云，过左边立。唤，第二位沙弥近前来。沙弥近前。师云，汝名甚么。云，某甲。师云，过右边立。乃召众沙弥。沙弥齐举首。师云，头圆像天，足方似地。古貌崚层，丈夫意气。佳作仁，士尚志。礼之用，和为贵。识取自己本名，个个争先及第。洞庭无盖，钵盂无底。勿以小缘，妨于大事。遂喝一喝云，山僧苦口更叮咛，不妨又是从头起。佛者，心清净是。法者，心光明是。道者，处处无碍净光是。良久云，可知礼也。

　　佛诞日，云南巡抚王公请上堂。师升座。拈香毕，就座。高声唤，维那　。那云，在。复唤，监寺　。寺云，在。师云，今日是如来降诞之日，灌沐金躯之时。汝等各各眼亲手办。东家杓柄长，西家杓柄短，一总谩你们不得。更要山僧泼郎泼赖作么。虽然有大檀越惯于好日生欢定。然庆时纳祐，炊香梵宇，斋惠缁流，释迦老子已是满面增光。洪山野僧亦且随列得益。你诸人还识随随三昧么。欲知千古意，岂惜一盆汤。

　　巡抚部院张大护法寿诞，司道众宰官修建延生道场。请升座。卓拄杖云，古刹云兴，至人岳降。方外乾坤独露，域中正体全彰。大野风清，当空日丽。伐鼓声钟，诵经礼忏。一一眼所共见，耳所共闻。天之普覆，地之普载，日之普照，月之普临，风之普吹，雨之普润，森罗万象，明暗色空，一切诸法，无不是自己般若智光发现处。治国齐家，修身诚意，经天下之大经，立天下之大本，无不是自己金刚妙心圆转时。行住坐卧，语默动静，接物利生，随根授道。何理不契。何事不成。何德不周。何恩不报。故经云，如来者，即诸法如义。又云，应无所住而生其心。尔诸禅德异口同音诵到者里，山僧升座举到者里，木上座从旁忍俊莫禁也要道一句子，普应来机。遂拈拄杖卓一下云，了然一句该全藏，寿量无边福聚高。

　　端午上堂。今朝五月五，佛法同遍普。江汉关龙舟震天槌画鼓。高楼纵笙歌，绕岸盈士女。水上卓红旗，艾人骑艾虎。虾蟆不出头，将谓众生苦。主中宾，宾中主。眼里尘沙，耳里土。喝一喝云，争先夺取锦标回，孟八郎汉真莽卤。

　　开炉。张成之居士请上堂。冬令当行，落叶打窗。粗里细天寒水肃，冷风吹帽正中偏。齿牙敲磕处，一字元无。父母未生前，三心莫得。大家在者里有甚别商量。洪山炉冶新开，抑不获已。要使诸人脊背汗出，个个光扬宗眼。若是跃冶之流，不祥莫甚。众中有本色赤纯底，快就山僧好手。卓拄杖下座。

　　竟陵吴晞斋老居士七十寿诞，请上堂。日月星辰系于天，而天不高。江河淮济注于海，而海不溢。草木丛林发于地，而地不厚。耳目手足见于身，而身不大。众生虽迷无二心，诸佛虽悟无二道。明如杲日，霓若太虚。以之修身即以之齐家，以之利己即以之导物。以之报君亲，以之教子弟。以之广慧命，以之敦福基。言无展事，玉转珠回。语不投机，川流岳峙。头头非取舍，处处弗张乖。大众洪山与么播扬。出我口，入你耳。跃然者，多多益善。毕竟躬行君子，谁是其人。良久云，晞斋寿量方无极，竖点庭前柏子头。

　　度僧。本寺新戒可解，八佛庵新戒纯心，小塔寺新戒苍湄请上堂。身中有生老病死，念上有生住异灭，国上有成住坏空。此十二种事，亦能迷却天下人，亦能悟却天下人。亦能钝置古今人，亦能转移古今人。若是倚他门户靠他墙，空拳指上生实解底，决不能独脱无依，翛然自得。汝诸佛子既已割爱，辞亲出家学道，光剃头净洗足，终日拈香择火，不知真个道场。地灵步步雪山草，病者仍旧病在膏肓。僧宝人人沧海珠，贫者依前贫彻骨髓。直须奋决烈之志，启特达之怀，向父母未生前眨上眉毛一眼，觑透此十二种事只是一法，一法亦无可得。于无可得处瞥起繁兴大用，则钵盂倒覆乾坤，拄杖横担日月。脚脚踏着实地，口口吞尽虚空。说外那有丝毫行不尽底。行外那有少许说不尽底。用心若此，则何恩不报。何德不圆。遂震声喝云，依而行之，所作已办。

　　上堂。一滴滴水，一滴滴冻。天寒人寒，风动幡动。内不住受想行识，外不着声香味触。入息不居阴界，出息不涉众缘。不是心，不是佛，不是物，是甚么。喝一喝云，唤起窗全曙，催归日未西。

