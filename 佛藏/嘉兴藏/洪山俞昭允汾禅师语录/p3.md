<!-- { "loadSidebar": true } -->
　　上堂雪峰辊毬两个三个还有么禾山打鼓千槌百槌已破也秘魔擎又好勇少谋道吾舞笏足恭堪耻潼泉铁壁排衙清流绕座不用如许闲家具北往南来底入门领览验在目前良久喝一喝云有甚么讳处。

　　丰谷街信女蔡门贺氏法名常月李氏法名宗依孟门刘氏法名常明姚门邹氏法名性明请上堂尽大地是个糊饼一口百杂碎舌头若在口里咸酸苦辣定然知些滋味无论江南两浙关西河北烜赫禅和掌钵盂向香积世界为甚么出身无路舍近趋远良久云鱼鼓声动也漆桶快下去。

　　沱潜弟子吴成之罗秀林熊元之领众请上堂问答毕乃曰万法归一一归何处海水不可斗量虚空不可尺度净地不可撒沙烂泥不可着脚青州衫子重七斤其所薄者厚十字街头一片砖其所厚者薄不快漆桶更莫提来穿破草鞋直须掉却以拄杖一时打散云千错万错是伊不错。

　　虎爪山湛一典客率徒顿超睿生请上堂乾坤既位世界已形拥之令聚而不聚虚空粉碎大地平沉拨之令散而不散一出一入全灭全生侧耳欲闻而不闻半合半开同明同暗瞪目欲见而不见拈拄杖卓一下云岂更替他说道理。

　　为本寺勤旧性悟馥莲设荐上堂二月清明寒食节子规啼断枝头血家家冢上土添新铁打心肝痛不彻潼泉寺里有两个僧一名宗伦一名道裕同一姓氏三二十载于此祖师基业尽力支持昨年仲夏日长绿树浓阴里添得黄鹂四五声忽尔脚跟不稳爱他莲华国土安养快乐不再踌躇相继而往岩头念佛石半思半恨忍泪到今特请山僧就伊熟处下一转遂喝一喝云好再来也。

　　定波庵慈摩慈止二大德领众请上堂食办击鼓阿谁无分饭后普请到即不点观音势至文殊普贤毗卢师法身主总在这里运水搬柴一担两桶静地躲跟底师僧若能撩起便行许汝粗餐易饱细嚼难饥若只管闲坐困眠七棒对十三领得也未拈拄杖喝一喝云巡照何得当面讳却。

　　度僧上堂僧问花香鸟语日暖风和学人上来请师一接师云光剃头僧云百尺竿头如何进步师云净洗脚僧云直得百艺百穷师打一棒云壹是皆以修身为本乃云脱俗离尘知惭识愧始名出家尔诸大德既已顿舍世间深重恩爱光剃头净洗脚父母非我亲谁是最亲者诸佛非我道谁是最道者袈裟下一坐具地从旷劫来四至界畔一一分明中心树子更要汝覆荫天下人去在何故不见道本大者其叶茂。

　　瞬目法印西印脱凡慈若五禅德领众居士请上堂好诸禅德春山叠叠春日迟迟春鸟关关春泉濯濯春花似锦春草如茵春雨忽晴春云乍卷春服既成春游正始荷诸禅侣垂访绿转春灶边生柴旋斫旋烧春盘里野菜时挑时煮正法眼藏从教七穴八穿圆通妙门一任东开西扇都没思量实为庆快这里忽有个恼乱春风底衲僧出来道和尚来年更有新条在潼泉可谓令不虚行。

　　天池慧门二禅德请上堂僧问学人有一问向坐具边忘却请和尚验看师云穿过髑髅磕破脑盖僧云元来是揞黑豆老汉师连棒打趁乃云蚤朝不审晚后和南一似无孔铁锤水边经行林下宴坐喜共你平交七尺单前钉钉唤甚么作自性了事衲僧长安路上辊辊地有甚么碑记喝一喝。

　　竟陵吴延皋法护同邹殿生戴小宋二居士至山请上堂潼泉古刹路远山幽涧水潺湲洞云匼匝石头大底大小底小竹子细底细粗底粗向无佛法身心宁有人情世谛今者竟陵诸硕名儒蓝舆垂访入寺看额自喜到来山僧主道虽粗幸从一地所生乡谈未改面面相对不事囊藏始信夫子鼻孔达磨眼睛原同一致那有两般忘其陋劣不妨直与遂喝一喝云惟凭青嶂留知己恰际春深笋蕨肥。

　　嘉鱼弟子李志玳法名久端皮氏法名久章请上堂忽然忽然海口难宣奇特奇特真成越格金刚脚下铁昆仑捉得明州憨布袋千般巧说莫益其心万种思量是何道理昨日转一位法堂上参请今朝转一位方丈里商量要觅个解交句子山僧道渠侬肚皮大放待冷来看果见呵呵大笑走向龙华树下去也是你还信得及么良久云梦见。

　　圆菩萨戒慧空道人率二孙马门范氏佛子佛音二庵主请上堂问久雨初晴长空一色叠叠春云卷归何所师云戒香定香慧香解脱香解脱知见香进云阿谁作证师云明人忍慧疆能持如是法乃云灵机廓彻智鉴洞明万法何私十虚无间尘尘普应刹刹全彰闻声不随声惑是你观音三昧见色不逐色走是你文殊法门居一切事不为事碍涉一切理不被理拘是你普贤境界诸大德诸法真实相性戒福慧满有缘非无因勿生分别想这里成禠得去受用得行山河大地与你证明。

　　成臼莲华寺文陵慎以二师请上堂列竖临济三门满地华狼籍分张曹洞五位一堂风冷澹诸方粗心转胜潼泉大笑不已蓦唤维那维那应诺师云今日几人新到维那云几人新到师云若问老僧佛法但道开口不在舌头上遇茶祗吃茶遇饭祗吃饭但不得从东过西从西过东何故切忌乱走。

　　师受业师终七师弟天然请上堂平生快性罕人俦蓦地藏锋理事休不重己灵不慕圣又乘好月过沧洲得自由且自由万里神光顶后相何须更上一层楼朝香夕灯继志述事天然师弟可谓孝矣潼泉山高水远眼折心枯无法当情但知怀义五味拈来蘸秤锤千秋万世无人用以拂子敲香炉云伏惟伏惟便下座。

　　善信王祖禹请上堂僧问禅喜殿里古文殊白竹林中观自在日炙风吹兼程到此未审如何接待师云黑漆牧童不展手银笼鹤伴野云飞僧顾众云满堂是客无人顾尽解穿衫作主来师云须弥顶上更翻身僧伫思师便喝又僧问一拳拳倒黄鹤楼一踢踢翻鹦鹉洲有意气时添意气不风流处也风流未审是甚么人境界师云忙中那得闲僧云菩提树茂优钵花开复何祥瑞师云无木挂千金乃云西天四七东土二三差之毫厘谬以千里古今天下老和尚撩钩搭索路布葛藤成人者少败人者多拈拄杖云山僧近日改弦易辙去也卓一卓云一条界破青山色谁敢当头正眼看。

　　解制寒河禅喜庵非异阇黎请上堂僧问四月初三日已前乾坤把定四月初三日已后日月放行正恁么时学人是东去是西去师云山高岂碍白云飞僧云瀑布崖前亲荐得随行得路总逍遥师云直是千里万里乃云三月以来诸兄弟在我这里不为看山水过时单单要明生死大事坐则共你坐行则其你行曾无个佛字到你分上亦无个禅字安汝胸中如今春末夏初圣制解也脚跟下那有一法系缀得你人人八面玲珑个个十方通畅遂喝一喝云直下知归须要个护身符子作么。

　　毗卢殿落成檀越冯符石率公郎文悦请上堂百千法门祗从一门而入无量妙义要在一义而宣乃横按拄杖云此岂不是一门卓一卓云此岂不是一义一门既入百千法门顿开一义能宣无量妙义斯演正恁么时祖佛齐到人天共知毗卢师法身主根尘中妙体独露色声外正坐当阳应物应机随事随理直得万峰仰止众派流通楼阁庄严林泉安隐扇真风于世表聚禅侣于云中广作无等等殊胜因缘显示无上上圆融宗旨诸仁有眼则见有耳则闻且壁立万仞处凭何建立文殊普贤一拽石观音势至二搬土鲁斑绳墨不施功最好一梁对一柱。

　　安陆府太音印文耆宿报恩石诠自如长老吉祥若池隐凡了凡长老三贤阇黎润慈禅硕暨诸庵师德请上堂千峰顶上出身一路十字街头不知十字街头觌面一机千峰顶上不会千峰顶上若会静悄悄中闹浩浩即是十字街头十字街头若知闹浩浩中静悄悄即是千峰顶上同得同用共见共闻有卷有舒全宾全主髑髅常千世界鼻孔摩触家风古之今之甚生标格彼也此也扶竖丛林如是则衲僧正眼流通佛祖真规不坠且就中还有竭力相为处也无拈拄杖卓一下喝一喝云我只要这话行。

　　德山和尚讣至上堂高高峰顶把住南岳深深海底放行曹溪明然临济灯恢扩天山道善说无上法要单提大统纲宗群魔异见悉潜踪万象森罗齐起舞其唯我德山法兄和尚乎潼泉法弟打从灵山一会里分化此界郢水湘云同心共照兹听遗音痛伤何及乃抚几者三复云谁人知此意令我忆南泉。

　　佛成道日弟子马文举法名行智周氏法名行慧请上堂僧问无量劫来已成佛道深山午夜悟个甚么师云三更失却牛僧云今日事如何师云天明拾得马僧云屈屈师打一棒云要骑便骑要下便下乃云释迦老子冷坐垢面蓬头经历六载昨夜睹明星豁然称大悟只知拈得鼻孔不省打失眼睛全身跌入荒草丛中两手扯住葛藤不放五千余卷绊倒无数英贤四十九年缚杀几多好汉汝诸人日日日东上日日日西没循环三百六十几个解知窠窟拈起拄杖云若向山僧拄杖头上洞开双眼便可与万象森罗同暗同明齐起齐倒星移斗转日照天临大千沙界海中沤一切圣贤如电拂咄释迦老子寝语住也未掷拄杖下座。

　　开炉竟陵死心吴道人一念胡道人请上堂拈香祝圣毕次拈香云此一瓣香奉为华顶之高以作始朱陵之厚以成终十五省内七十年间自东自西自南自北法无足相道出常情。

　　先师退翁大和尚一往不着思惟敢言面目现在爇向炉中用酬法乳遂就座二僧搀出师打云一箭落双雕前僧进云红炉大启宝剑重挥上将到来以何应敌师又打云立破僧云谢与一龙骑出洞若逢天旱便为霖师云总是预搔待痒乃云年年十月十五诸方尽道开炉一队来来往往不论两浙三吴多于冷地坐煞寒灰槁木何殊潼泉今日不是炫曜己见只图光显先宗以重重华藏世界海为一炉韝百亿须弥山作枚炭墼拈发无烟之火运起没量之锤直饶煆了精金到此更须镕过遂拈拄杖卓一下云大器还他真本色谁云跃冶是祥金靠拄杖便起维那复白槌云谛观法王法法王法如是下座。

　　天目宁知藏请上堂僧问伐鼓声钟龙象齐集大座当轩如何验取师云路不拾遗僧一喝师云吾这里没甚掉下来底又僧问拨草瞻风专为此事四众临筵请师明示师便打僧云根不立尘不染功用何施师又打又僧问临济道有一人常在途中不离家舍有一人常在家舍不离途中那个合受人天供养和尚今日如何指令师云不掩蓬门任往来僧云水流东涧还西涧云起南山复北山师云肘后不曾传师乃举僧问南泉摩尼珠人不识如来藏里亲收得如何是藏泉云王老师与汝往来者是藏僧云直得不往来时如何泉云亦是藏僧云如何是珠泉召僧僧应诺泉云去汝不会我语师云这僧发问大似怀宝迷邦南泉善酬到底犹存护惜检点将来无人过价潼泉两手空索诸人十字纵横往来与不往来如来藏何曾出得应诺与不应诺摩尼珠原白有之伶俐汉一拨便转路不拾遗更用会我语作么。

　　弟子李方来方先请上堂僧问如何是第一义师云尖斗量不尽僧云树高千尺叶落归根未审根在甚么处师打云一榼在手僧云似多却这一棒师云有人吃在又僧问狮子吼无畏说百兽闻之皆脑裂声未绝师便喝僧云和尚莫压良为贱师云惯得其便又僧问千眼观音窥觑难见八背那吒摸索不得四众临筵愿闻提唱师云满面无惭色僧转身拟进师咄云看脚下乃云真谛以言非有俗谛以言非无真俗不二是名圣谛第一义咄咄咄力口希禅子讶中眉垂脚瘦草鞋宽腰粗皮带阔相逢把手上高山天外出头谁受屈第一义不落言诠如何只靠山僧说蓦拈拄杖卓一下云若要说最直截虽亲父子不相传自是神仙真妙诀。

