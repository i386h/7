<!-- { "loadSidebar": true } -->
　　小参。目前无法意在。目前不是目前。法非耳目之所到。蓦竖拂子曰。看。看。夹山和尚来也。还有人道得相见句么。若也道得。藏身处没踪迹。没踪迹处莫藏身。拟议不来。骑牛入诸人鼻孔去了也。还知得痛痒也未。乃放下拂子曰。水流黄叶来何处。牛带寒鸦过远村。

　　晚参。举疏山因僧问。如何是冬来意。山曰。京师出大黄。师曰。皋亭即不然。今夜设有人问。如何是冬来意。但对他道。雪上加霜。还会么。京师出大黄。雪上更加霜。穷鬼不冻杀。纷纷错商量。

　　愚庵盂老和尚讣闻。上堂。师拈讣帖示众曰。此是愚庵老人三十年于江南两浙具无碍辨。作狮子吼。坐断天下人舌头底公案。适闻踏倒南北峰。踢翻西子湖。归涅槃城去了。末后光明称赞莫及。如优昙花。如消冰日。如清凉月。如破暗灯。如济溺舟。如光明衣。如天馔味。如摩尼宝。使一切众生。见者闻者。心思者。意念者。身触者。鼻嗅者。赞叹者。毁谤者。悉获种种殊胜功德。若有一众生不蒙利益。佛法便有少剩。舍利流辉。又不止八斛四斗。山僧今日信手拈来一粒。打鼓普请。使汝等未见者见取。不独除惑破障。要且立地心开。蓦竖拂子曰。看。看。色夺夜摩帝青宝。照世真灯焰无双。

　　大佛成。上堂。教中道。佛身充满于法界。普现一切群生前。如是则日月星辰。山河大地。草木丛林。天人群生。蜎飞蠕动。悉住其中。正恁么时。众生界现佛又向甚么处着。不如日月星辰还他日月星辰。山河大地。草木丛林还他山河大地。草木丛林。天人群生。以致蜎飞蠕动还他天人群生。蜎飞蠕动。正恁么时。佛界现时。众生又向甚么处着。若约皋亭见处也无。佛也无。众生也无。日月星辰。山河大地。草木丛林。蜎飞蠕动。一切皆无。若有个汉见得定。把得住。不受人惑。皋亭今日为他保任此事。终不虚也。不见曹山和尚问强上座曰。佛真法身。犹若虚空。应物现形。如水中月。作么生是应底道理。强曰如驴觑井。曹山曰。道则太煞道。只道得八成。强曰。和尚又作么生。曹山曰。如井觑驴。设有人问皋亭。佛真法身。犹若虚空。应物现形。如水中月。作么生是应底道理。但向他道。岸上蹄踏蹄。水中嘴对嘴。若曰。和尚恁么道则太煞道也。秪道得八成。情知你向鬼窟里作活计。

　　晚参。多言多虑。转弗相应。绝言绝虑。无处不通。前途忽有人借问。如何是得力句。毕竟作么生举。良久曰。若到诸方。切莫道皋亭与汝葛藤来。

　　冬至。上堂。滴水滴冻。好看千峰寒色。寸冰寸焰。发舒大地阳和。直得花绽枯木崖前。果结不萌枝上。无阴阳处。满目光生。大寂灭场。百灵滋长。所以旋岚偃岳而常静。江河兢注而不流。野马飘鼓而不动。日月丽天而不周。任他晷运推移。银台终是不变。是法住法位。世间相常住。有者道一线长。长一线。恁么商量。皆是识情。计度推穷。到尽未来际。依旧五九四十五。九九八十一。要见天地之心尚远在。蓦拈拄杖卓一下曰。但得雪消去。自然春到来。复举玉泉皓禅师示众曰。晷运推移。布裈赫赤。莫怪不洗。无来换替。师曰。皓布裈恁么举扬。虽则直截根源。要且带些寒酸气在。殊不知大丈夫虽饥而不馁。虽寒而不栗。秪顾卖弄家私。不识舌是斩身之斧。皋亭当时若在众中。但叉手向前道。低声。低声。

　　元旦。上堂。卓拄杖。秪此标格。过去诸佛不敢违时失侯。未来诸佛当善奉行。现在诸佛秉是机权。坐微尘里。转大法轮。于是黧奴白牯手舞足蹈。南北两峰擎拳合掌。水流花笑。鱼跃鸢飞。正当恁么时。毕竟承谁恩力。若也知得。新年佛法一赛两彩。其或未然。依旧世谛流布。

　　晚参。举琅玡觉禅师曰。若人道得通方句。我当刎颈而谢之。师曰。古人虽则舍己从人。其如所费太奢。检点将来。不但劳而无功。要且自救不了。皋亭不与么。若人道得通方句。与他一緉草鞋。

　　元宵。解制。上堂。万仞悬崖撒得手。不论有句无句。自然呵呵大笑。百尺竿头进得步。不问南来北来。管取匝匝清风。若是十五日已前。十五日已后。如看走马灯相似。一队上来。一队下去。天台普请。南岳游山。竿木随身。逢场作戏。神通游嬉。则不无火灭烟消。脚跟下死。獦狚地依旧推不向前。拽不退后。劳他古今知识朝一顿。暮一顿。挨拶到髑髅粉碎时。枯椿上始见半红半白。自谓果熟香飘。皋亭者里看来。总不堪上齿牙。所以古人道。从天降下则贫穷。从地涌出则富贵。升天的事也须飏却。掷地作金声。直须不顾。虽然只如椎碎妙喜世界底人。因甚又去香积国里持钵。复靠拄杖曰。放憨作么。

　　晚参。举洞山因僧问。如何是沙门行。山曰。头长三尺。颈长二寸。师曰。头长三尺。颈长二寸。石女把盏木人奉。散花天子太忙忙。宝络金鞍云中送。他年梦入睹史内院大开眼。原来是自家门角里齑瓮。吽吽。空香起动。

　　普请搬石。晚参。德山入门便棒。临济入门便喝。仔细检点将来。大似小儿伎俩。皋亭者里曝嚗论实事。不管暂到久住。普请东山西岭一转两转。无论大小。只要虚往实归。知轻识重。会得底碌碌如玉。不会底落落如石。忽然遇着归宗和尚。作么生与他相见。分付直岁。不得普请。

　　小参。举僧问赵州。如何是祖师西来意。州曰。庭前柏树子。师曰。赵州和尚医得眼前疮。剐却脑后肉。皋亭即不然。山人只管看青山。有口何须吞佛祖。

　　晚参。举云门因僧问。如何是道。门曰。透出一字。师曰。透出一字。横三竖四。烁迦罗眼。不敢正视。带累东家丘。削迹并伐树。

　　普门大士开光。陈御六居士礼千佛庆诞。请上堂。父母未生已前。一段光明。虚空烜赫。大地辉煌。问着十个有五双不知。父母既生已后。者一段光明昼明夜暗。日居月诸。分辨好恶。较论短长。总被厨库山门遮掩却。正恁么时。皋亭出一只手。为诸人揭开顶门正眼。露出向上真机。使汝等眉堆岳色。眼注秋江。耳函尽大地。驴鸣犬吠。女笑男歌。鼻嗅栴檀薰陆。薝卜芬陀。意览善恶。诸法分别。过去千佛。因地果海。成佛度生。说法难易。寿量久远。授记多寡。涅槃本事。乃至现在千佛。未来千佛。发心无尽。愿力无尽。得道证果无尽。寿量记莂无尽。于是拄杖子闻此奇特。欢喜踊跃。为之赞叹而说偈曰。容颜甚奇妙。光明照十方。我昔曾供养。今复还亲近。蓦召大众曰。分明记取。

　　晚参。举赵州因僧问。如何是赵州。州曰。东门西门。南门北门。师曰。赵州和尚恁么指疆画界。其如把手教人行不得。皋亭今日八字打开了也。尽他饱足观光。为甚如此聻。按剑不须重问主。太平风月尽容与。

　　晚参。举西堂藏和尚因僧问。有问有答。宾主历然。无问无答时如何。堂曰。怕烂却。又问长庆。有问有答。宾主历然。无问无答时如何。庆曰。相逢尽道休官好。林下何曾见一人。师曰。两员尊宿总被一个担板汉勘破。设有人问皋亭。无问无答时如何。劈脊便棒。他既把髻投衙。我者里杀活有主。

　　解制。上堂。蓦卓拄杖曰。十五日已前诸佛生。拄杖子也未敢相许。十五日已后诸佛灭。拄杖子也未敢相许。正当今日。拄杖子东涌西没。举体全真。春风拂拂。春雨霏霏。头上笠子擎山纳海。足下芒鞋印水印泥。村村梅腮绽玉。岸岸柳展青眉。猿叫月而清辉湛湛。鸟弄春而晴色曦曦。是境耶。是心耶。我观三千大千世界无芥子许。非是菩萨放身舍命处。阿呵呵。乐可乐。歌可歌。陌上踏青人。试服咏愈多。啰啰哩。哩哩啰。且道是甚么曲调。阳关三弄。

　　南岳成和尚讣音至。上堂。问。净法界身本无出没。妙遮那体宁有去来。未审南岳和尚迁化向甚么处去。师曰。碓捣东南。磨推西北。曰。若有灭度则违背法身。若无灭度则错过今日。毕竟如何。师曰。道路各别。养家一般。曰。谢师答话。师曰。山僧今日不着便。乃曰。祖道凋零祖月倾。森罗万象尽平沉。神龙入海遭涂炭。剑树刀山取次行。还有出手相救者么。良久曰。苍天。苍天。

　　上堂。绿暗红稀春渐暮。晓莺呖呖啼高树。桑条撇破柳眉开。眼里耳里绝回互。花幂幂。日迟迟。紫燕双双寻旧庐。蚕妇相将浴种忙。问渠生计承谁力。释迦老子道。一切治世语言。资生业等。皆与实相不相违背。虽然如是。为甚么须弥顶上击金钟底人。又向扶桑国中去插田。

　　晚参。举曹山因僧问。四山相逼时如何。山曰。曹山在里许。曰。还求出么。山曰。在里许即求出。师曰。曹山和尚恁么答话。带累天下古锥。至今无安身处。待问四山相逼时如何。曰。曹山在里许。曰。还求出也无。但对曰。甚么处不是曹山。

　　资政大夫。镇浙副都统陈护法同李护法送崇先显孝禅寺六大金字额进山。上堂。未有世界已前。先有此山。未有此山。先有此额。未有此额。先有此人。若不是其人。又安能开辟此山。若不是灵山。又安能当此特额。若不是特额。又安能显此至人。若不是至人。又安能揭出正眼。以昭示天下后世。知所以尊亲致君泽民。立身证命。知所以证命然后可以陶铸佛祖。开凿人天。镇摄魔外。杜绝邪说。救正人心。虽然如是。山僧今日为汝等向上揭开了也。还有挨拶得入。荷担得去者么。如无。不免重为注出。若是有血气者自然当下知归。良久曰。自天题处至今湿。从地涌来上古春。渴骥怒猊殊有态。飞龙卧虎妙如神。(古额乃宋宁宗御笔书赐)。

　　晚参。举赵州因僧问。万法归一。一归何处。州曰。我在青州做领布衫。重七斤。师曰。赵州和尚在南泉会里得个平常心。日用施为。不是吃茶。便是穿衣。以故尘垢秕糠可以陶铸佛祖。土苴贱获足夸海市珍奇。上古之风醇朴可仰。若是如今觅巧妙尖新底。自然眼不下顾。时一僧出便问。万法归一。一归何处。师曰。塞北千人帐。江南万斛船。曰。未审与青州布衫意旨有同别否。师曰。天网恢恢。疏而不漏。汝等要识赵州么。裙无腰。裤无口。头上青灰三五斗。

　　晚参。三祖道。六尘不恶。还同正觉。汝等要识祖师么。自携瓶去沽村酒。却着衫来作主人。

　　观涛奇禅师语录卷第一
嘉兴大藏经　观涛奇禅师语录


　　观涛奇禅师语录卷第二

　　门人兴舒等编

