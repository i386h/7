<!-- { "loadSidebar": true } -->
　　尼父彻环天下。子舆陈说齐梁。沩山七载单居。思他山而远去。汾阳一言耸听。起白马而遂行。盖开士志利生。圣贤乐兼善。固未尝以硁硁小节靖退自高也。明矣。乃末学唯干禄。吾徒亦慕膻。苟名利之可求。虽辱身而不顾。于是有竭私智。运巧能。拥彗权门。以希恩幸。粪金檀护。规攫名坊者。往往而是。彼独行之君子。欲回一世之狂澜。谁能执热。逝不以濯哉。矧今日之朝市山林。尤更惊闻而怵见。则四明远禅师之高尚。真足鑴世厉顽俗。奈何复散佚。其行藏不一。法今传后微显阐幽之谓何。予滋惧焉。按。师族姓。本青浦朱氏。占籍鹿城。依出世。法名智远。字空林。晚寓遁世之思。又自号泯岩道人。幼孤贫。从其季父脱白于城之景德寺。寺故应院僧徒。不专白业。师虽少。恒猒薄其所为。多与宿儒游学。为诗琢句。出人意表。同社争誉之。感中峰甘为浮词又陆沉之语。复弃去。之苕。亲依闻谷印大师。为授具。易今名。当是时。师志益高超。心期益远大。慨时流无达识。益猒薄其游处。逮之武原。参密云悟和尚于金粟。虽痛棒屡遭。未明厥旨。而缔交唯一润公。乃喜嘤鸣有胥和。由是结伴装包之江右。参无异来和尚于博山。山以枯坐提话。策诸徒。慈接虽殷。师无留意。复拟上敷栈原。由江达楚。参无念有和尚于黄檗。抵匡庐。卧疾五乳山寺。濒死。而研几益力。无楚痛声重。润公日走数十里。为求药饵。不忍诒其劳苦。乃相与买舟东下。再参金粟。始得疑情顿释。碍物膺消。一时角立禅社之士。方以拈颂渊妙相高尚。探师机辨河县。沛然若决。则莫不欿然自失。浩然归重。然师坚矢不出人前。心慕双径雪老人住山之风。卜邻石壁坞。云埋雪洒。一坐数秋。逃秦之客。不知有汉。况复晋魏。师盖有焉。崇祯辛未。悟和尚迁天童。英贤毕集。同参宝庆融公排闼数之曰。杨岐得力慈明圆辅。圆终其世子。发明不自悟和尚乎。今悟且住浙东望刹。兴衰起废需人火急。以子之德之才。必能为丛林理棼息诤。乃不一出效贤劳。索居奚为。师幡然起谢。即日渡江入天童。凡竭智尽能。一以荷众为心者九载。掌记典客。历领维那。再充化士。皆要职也。不择地而安之若固。其他僧园物务。事无洪纤。情无上下。靡不周悉。悟和尚亟称为老成人。一众无间言。非至诚动物。何以获上信友之若此哉。悟晚叶忧天童住持难其人。枚卜诸贤。师名三豫。则悟和尚之记莂师也征矣。特师过为创时。矫世退藏于密耳。善夫姚江邵子得鲁之言师曰。自五灯阒寂。学者苦志无过。闭门作活。于从上师承。啐啄觌面。当机之用。失之已久。天童起而重整宗风。人始闻之骇。既而疑。终焉传信遍中外。盛矣。然所为授受衣拂者。以征信。非以诲贪而起诤。浸淫至今。不复知师承所由重。逐名位如市贩。几于策马以赴。不求闻达之科。世谛所为比周设财。朋党宗强。恣欲自快。极机械之巧者。我法中曲尽其变。怀宝遁世君子之恭。于空师仅见之。盖知师之深者。崇祯壬午。悟和尚拂衣入天台。师既精力衰顿不能从。未几。悟亦圆逝。乃重理住山旧斧焉。姚江求如沉子者。久参天童。以理学孝行为时宗尚。与师最为方外知交。故姚江人士向师如求如沉子。而师亦爱姚江人士砺名行。敦节义。纳交姚江人士。亦如求如沉子。师之不忍舍姚江人士。尤姚江人士之不忍去师也。因其营宣家塔阿兰若为居止。复爱其在四明深处。故师无谦让之言。直受而已。居无何。天关震于北。地轴坼于南。中原板荡。山海交讧。而四明又当其冲。环堵皆戈甲。师与二三徒侣。日披蓑荷钁。朝耕寒陇。暮斫青峰。未始以锋镝在前。生豪毛规避想也。方师住径山时。夜坐心怖。故启扉山行数里。怖事即灭。以是知师于生死利害之关。早已等之吹光割水。居恒之所守。操履之真纯。不于兹具见邪。顺治丁亥。润公告寂。师赴吊钱唐。为主后事。校雠其遗稿。寿诸梓而后返。习习谷风。维风及雨。师至是亦无意人间世矣。由是徜徉山水。或吴或越。居无定迹。然一往清风逸韵。流响人间。时欲俎豆而尸祝师者。币相望于道。故昆山有水居冰庵之请。皋亭有山居黄龙之请。苕溪有村居石敦之请。师重违舆情。一如雁影临江。不以峻辞拒。不为三秋淹。应之云尔。特以卫真(亦师故友)之室。润公之房。皆在武林溪畔。昔常至止。不能忘情。所以寤寐松筠。托咏沧浪。倚杖而歌曰。石作墙兮竹作窗。天高庭户胜银缸。觅心不得知何处。折断芦华秋满江。伤谷陵之易改。对泽国以兴嗟。痛师友之沦亡。临葛川而陨涕。四月维夏。六月徂暑。(师六月示寂)师盖有隐于中。故不为瞿塘三峡之游。而卒奄脱于拈华院者。岂漫无为而然哉。师目微眇。有远神。至性仁恕。表顺里方。敬以修己。诚以接物。与人言若慈妪。而造次不忘礼法。规为措置。动合机宜。不乘人之不能。掩以自取。生平无矫搴过举之行。苟非其道。虽拱璧以先。立却矣。季布之然诺。有莘之取与。画如也。在昆。杨子仲英拓洋湖别业。拟谢遣旧住者。而后馆师。师曰。岂以安我故。使人不安哉。即日引归於越。早岁肆力。工诗词。翰连章。泻水注而不竭参询。后不事绳削。有自然风水沦涟之致。猒末学不本道真味。着语言文字。住山后。举生平诗颂。悉焚弃无存。尚有记其风幡颂曰。不是风动。不是幡动。铁鞭打着。泥牛背痛。阿呵呵。见也么。一犁春雨动耕锄。大隋劫火洞然颂。舌是刚刀眼似锥。生杀临机用较奇。劫火洞然无著处。大千争似一豪厘。则师之所蕴可知矣。予交师在润公后。而师之知予在润公前。当匡山一晤时。即语公曰。忞兄终成大器。惜未有师耳。继予参先师。机缘不契。将发去。师特为予下清素之药。劝还金粟。嗣后共事天童。师职予职。互为提挈。事咸有济。及予掩关邗上。仍念晦堂之室。不可无死心之徒。移书广陵。督予归侍。虽太白非朝堂。其如入者之见嫉。何一朝贝锦文成。即智如润公。莫辨萋菲之口。独师始终别白之。至予继席天童矣。且为予直任三白羯磨之事成。褫予于此而后已。於乎。师恩之尽。友谊之周。世孰有如师者乎。幸师披缁而为我法祥麟耳。即不幸而为士林君子。亦人伦威凤。杭之标。越之彻。霅之昼。固不足以拟之矣。师卒数月。其徒行巍等奉全身归四明旧山。塔以藏之。礼也。灵章蕴公实主后事。属予铭。予请公状稿就。而公亦没矣。仅登五十而云亡。师生万历甲午。至今顺治丁酉。盖方六十有四而化去。予少师。公复少予。数年之内。哭师未已。又哭公焉。人命脆危。身非金石。予亦秋林叶耳。万有一脱而辞柯。则铭之未就。无以表师。又何以谢公哉。谨抆泪濡豪而着词曰。

灵山大法。千载流东。雷音一震。百蛰开蒙。弘道利生。至人之事。于烁先猷。唯师克莳。何以莳之。悟入维泓。机泉始达。词峡方倾。昔在金粟。颂说哓哓。广长师吐。群言止嚣。瞚息阆风。胡县尔辐。耻彼争食。羞同鸡鹜。一犁春雨。偃松挂瓢。风鼓虺蛇。我耕我樵。嗟师衣毛。奚为不竖。割水宁伤。吹光岂窳。日居月诸。下土是冒。师恩友义。爰尽其道。随顺世缘。不碍不留。寒江雁影。碧落霞游。生同幻寄。死复电枵。湖山委蜕。畅我逍遥。四明作冢。乌胆为碑。师有嘉行。我无谀词。高迈杭标。秀凌霅昼。越彻洞冰。师居其右。世出世间。祥麟威凤。清风峻节。千秋可诵。

　　扬州福国院大桑门德宗道公舍利塔铭

