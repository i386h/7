<!-- { "loadSidebar": true } -->
　　千里吴越山川相间不能时托鳞鸿唯从往来云水诘问兴居得知痰疾一发旋愈今遂平康无事以为慰也残阳挂树再荷天童徒白巅毛无俾丛社所幸饱柴足水远市离嚣丰俭可随其家宠辱不关于虑得借以遂余生耳我山突兀斗诤坚牢道德本荒疏文章焉可恃惟用道树御野人法行之数年寂无形影此则山僧自信较似差胜诸方也先老人塔铭去秋始托虞山属笔七襄之报诺以今夏浴佛为期中间词锋有碍汉兄和尚则山僧都未省览老侄既阴得其事状何不移牍山僧俾为删改乃假手张静翁斡旋钱牧老抑复何也虽老侄出乎机入乎机妙有化裁但用之以待老阮籍则所谓附同气荷同心之语又似信不由中矣老侄自是天生妙慧山僧深愧赋性颛愚然则患难欲其相成德业欲其相劭无乃太孤老侄之心邪老侄言满天下道[番支]江湖先老人可谓有子有孙是则借光多矣区区十八年来松柏既实之枯骨寒原远烦玉步或有媟嫚得不深山僧之罪而消老人之福哉乞泯此念荷感犹多改定铭词谨依双白颁宣口谕即如命施行矣复谢不宣。

　　　　　　又

　　山僧向来于埙篪犹子之中视吾侄最为厚善以至忘名分夷高下甚欲举尔住持天童者爱尔施设文言豁达通畅将来德业闻望殊有可观故也不谓尔于先师包藏祸心每每笔舌诪张雌黄无忌山僧由是疏尔薄尔不尔闻问者于今七年去岁闻尔迁金粟往来僧俗谓尔弁髦先人欺侮尊宿称师翁则曰天童大师祠三峰觉范则曰振祖之堂北堂有先人庙貌弗躬弗亲弗问弗仕旬香月灯潦草塞白而已大不敬无孙礼也山僧以为金粟道场乃先师发迹之乡梵宇排空香田遍界在他宗之人承而袭之仰瞻俯视不兴食德报恩之思且非人类矧尔孙子以兹弘功浩业易尔虿戟蜂矛直摧枯拉朽耳顾何毒不消讵尔枭獍为心始终一德嗟嗟密云弥布之扁何刺尔瞳亦自书亲闻室三字糊之又糊抹之又抹此尔为人神猒弃以去山僧为四众攀援而来之日亲对诸山檀护剖抉重封而开显者也於乎尔乎抑何丧心悖理欺祖逆天若此之甚哉昔人谓黄檗胜亦奇衲子但晚年谬耳今尔晚年则一味穷欲极奢抑人扬己慢山突兀高逾须弥贪壑汪洋深沦沧海出入务同卿宰则丹涂香柏之舟招摇而过市焉受用拟埒王侯则采买定窑之碗罗列而陈餐焉靡靡服御游从事事动求精妙罔思岁比荒戎室十空九今我身衣口食非犹诸天报得要皆信脂檀膏减割妻孥施我而营福者也四大苦本尔之增苦也弥勤五蕴元空尔之描空也愈甚反先圣之良箴成后昆之恶习不几谬而倍谬乎最可恨者本一南通小贩专卖李四嚣虚如山僧居广润时尔应临海天宁邻封打斋诸山尝套尔则载之语录曰广润某和尚请师上堂嗣后山僧与尔同遭吏议名挂按君白简尔时祇托天城传一口信上山僧旋即门封户闭杳不知其所之矣山僧裁答尔后自分临难不可苟免径诣臬司投到迟尔三月始来至明年质狱东瓯尔则不胜怨天尤人及乎杖决宪庭尔之徒属益怨山僧刚愎自用轻出累尔即尔亦谓此行不是法叔老和尚小侄不愿有生何事毕之后遂有如许夸张之书见之树泉集哉岂非尔生平之言类皆妆点出来以欺世盗名者乎昔也按君参奏劾为妖言弥勒下生今则以弥勒后身自命矣然则当日何不一款招承必高叫宪天以求哀赦其故何也昔也台邑图形杭都画影露布长书会打继起贼秃今则以天台古佛自居矣然则当日何不临凡降世化导众生必通途畏过黄岩偏僻远绕家子又复何也则是尔欲欺世而世不尔欺尔欲盗名而名不尔盗究竟一文偷不得至今空作不良人非尔之谓与他若千笼百络结势要权谋径山攘金粟正昼攫金之态蚖蛇恋窟之羞魔梵修罗之大慢过慢增上慢火刀血涂之苦因恶缘极障缘皆尔一身占尽矣所以珊瑚枕上之泪山僧为尔不啻日饮千行久欲向尔深规切谏未免虑尔骄矜傲兀不能尽厥所怀今因尔侮慢先师之故始得乘间有言所冀改往修来化凶为吉然则毕竟如何即得山僧不妨请尔所自比之妙喜杲为尔作五丁力士开山通道置尔康衢不见妙喜之言曰节俭放下乃修身之基入道之要历观古人鲜有不节俭放下者又曰日中则昃月满则亏天地盈虚与时消息所以古之人当血气盛壮之时虑光阴之易往则朝念夕思戒谨弥惧不恣情不逸欲惟道是求遂能全其令闻若夫隳之以逸欲败之以恣情殆不可救方顿足扼腕而追之晚矣斯言也在时流足称金石之药对尔沉痾恶症苟能去忌勤服庶万死起一生否则福消报尽厥戾非轻恐不止于顿足扼腕之追矣统惟鉴纳无任萦怀。

　　复静香周居士(附来书)

　　双白居士于七日过南冈历言和尚待法侄法孙之宽大仁厚而歔植继堂头尤深笃自知孤负老人处甚多闻督责之语局蹐无地惶愧欲死辞婉意切其来非泛常可默会也荃叨为法嗣何敢向人一句今法战已胜小杖渠已全受义无再加大杖之理学人传语云有致灵岩一书欲付梓工荃清夜思维似可商略伏乞以稿见掷令荃与看使之感服尤胜刊刻即兴朝治天下抚妙于剿况同枝共叶乎万祈和尚矜宥之倘以荃言为不然亦祈过吴门面呈一切商万妥而行可也总在先师翁一脉曲全之幸甚幸甚。

　　季冬承晤佛日后将返桌天童俟新春过越共话平阳佳山水不意曹溪金粟后先命至敦逼杀人缅思金粟一席乃先人起家之地顷以主失其道门径荒芜殊可恻怆因过武原拟商诸檀择一代司俎豆之人始睹灵岩所作所为百种千端日以陵毁先老人为赏心快意之事真令天地虽宽有所不容人神虽隔咸为抱愤他不具论即密云弥布一扁糊抹至三况其小者使先师尚在人间行道将不深削迹伐檀之惧而大畏于匡哉此山僧声罪致讨扶纲维常义不容己所以反正有录杜逆有说赋感有诗读告有篇移书以切责之苦口叮咛以训诫之故词不一而足者也来谕述王双老代渠修饰谓自知孤负山僧处甚多山僧自念道凉德俭何能于尾大不掉之人有所歔植第就杨太史王双老为渠经营一事使非山僧左提右挈引渠出于正大光明之域恐终身为照提鬼不敢以面目对人矣此或山僧歔植灵岩之一班然负与不负则渠心自有灵台明神固有业镜山僧于彼非但无责望之心即彼或谤或诽欲解欲截罔不如水遭割如光受吹而忍之弗校也独是先师为祖继起为孙以孙蔑祖以下陵上为不可长此厉阶耳夫自有天地以来便有纲常名教自有生人以来便有父子翁孙今驱三尺童子使陵其祖毁其翁彼固瞿然有所不敢者何也天定之伦性生之分沦于肌浃于髓不可得而攸斁者也岂灵岩身为人天知识非狂非惑公然陵毁祖翁必闻山僧督责之语而后局蹐无地惶愧欲死者岂不零仃洋里更叹零仃惶恐滩头重说惶恐乎哉虽然困于心衡于虑而后作征于色发于声而后喻或灵岩赋性中下理固有之然蔑祖戕伦之罪逆又未可以惶愧一言为之宽恕也所谕治天下抚妙于剿者德布成汤网开三面盖为赤子无知穷迫弄兵故耳若夫陈恒弑君尼山请讨胡氏秉议尚谓此举不妨先发后闻况山僧忝辱先师门下灵岩又属犹子既非匡人之比则无俟上告天王下请方伯复不口诛笔讨故含濡隐忍以褫成其逆恶将蒙出疆不越境返国不讨贼之诛较许世子不尝药而弑其君父者罪不綦大哉是则山僧于先师为败子于名教为罪人有不获戾于上下古今之忠臣孝子志士仁人者乎以上下古今之仁志忠孝未有不敦伦而卫义者也不审居士又何以矜宥山僧耶极知尊意为先师一脉开曲全之路然其告文自白素非先师一脉奈何奈何与继公书腊底既封缄俟新春寄托转致幸专人来附上邮传灵岩为感。

　　再复静香周居士(附来书)

　　狮驾行急未及述荃是夜同双白至檗庵舟中一段话檗公楚人带性负气其平日文章施设全从气骨上发挥虚衷剂物以通彼我之意本非其能然任事既刚认过亦勇昨代灵岩下山之时原为本师礼足而来岂尝有宰官在意任心之过以至伤于坦率如尔汝之呼重房轻扁之论同来者皆为缩颈掐指而彼尚不觉悟其不留心于酬问可知矣老人爱人以德不忍姑息养其过误直提汝既为灵岩嫡子便须认得我家宗派汝非吴江令我亦非吴江编氓翻手一掌当机剪截熊父母此时似冷水浇背陡然一惊然后知老和尚一片婆心无非慈爱子孙至意不忍以门外疏亲相待也舟边语次皆是铭感之词但云老和尚如是慈悲非惟寸中知之本师亦知之今日原为本师而来既承提诲即可云荣及本师老和尚从此可以释然如杜逆反正诸刻似宜寝阁议论俱可歇息矣荃今日不避杖叱敢复进言荃等婚宦后学道之人修持未熟每于不及检点处露出本来习气况檗公生平以骨气自负固不免偶错要其初来代师礼足之诚蒙诲后受过不辞之勇皆足仰祈慈照鉴谅于语言事迹之外若云必反正必杜逆则老人一掌示其意矣而又多乎哉万祈弘宥寝此诸刻不日容同双白居士再叩函丈代荆何如临楮无任悚惕。

　　来翰述南冈草堂山僧与檗庵一掌及居士规谕檗庵之故盖山僧原以祖宗一脉待檗庵若檗庵果以吴江知县自待则是门外人又何必干预吾家事抑山僧纵年迈敢云非沙门释子然则掌檀越且不可况掌吴江知县唯檗庵自任为灵岩法子则灵岩亦是我家子侄山僧尚可以家法绳之又况檗庵哉闻檗庵因居士之言即幡然悔悟还是读了两行书到底知文识墨不敢自越伦常虽然檗庵唐突老僧不过措大家一时腐气尚属无心之失不审灵岩又何心行种种毁侮师翁落之于笔见之于书以至糊抹先师名号使凡在先师门下者莫不闻之疾首见而痛心非但山僧毅然有说即古南亦正言对使璧还赵珍岂非事关彝伦义难缄默所谓以吾从大夫之后不敢不告者乎向使山僧狗马得随先师早填沟壑冥然幽闭重泉无所觉知斯亦已耳今不幸而残喘尤存奈何非木非石甘自袖如充耳不与君父同仇则亦有腼面目何以视息人间故今居士正不必问山僧起倒唯多方晓谕灵岩克顺克孝勿以少陵长母以小加大举从前之当门触祖翁者悉改弦而易辙则彼且皮之不存而山僧又毛将安附哉否则纵令山僧三缄其口岂天下后世尽皆戕伦灭义相胥为兽为禽抑于灵岩岂真有暴秦之畏遂无心非而巷议者既从地倒还从地起唯高明其鉴裁之。

　　柬敬一主人郭子公

　　相去万里天各一方而英声义闻碑着南人之口者如风传响语云道无胫而能至名无翼而能飞于我公王斯为信之岁在壬寅曾修寸函托鸿问讯想已达慈座矣去夏因　先帝有山陵之役特遣门人旅庵辈驰送蓟州意　殿下必入朝会葬复修候左右庶俾亲承謦欬少慰遐思不谓奉　旨劳免仍复山河阻越伤如之何今春有来自沈阳者闻檀越子祁生蒙推屋乌之爱遂使怖鸽惊魂依光定魄抑山僧何幸叨荣施真胜祁生昼锦还乡矣然此案遭诬枉至于家破身亡累遗亲族莫甚价人缵曾二钱子为最惨今两家妻孥与其弟虞仲方叔咸远配遐天流离琐尾殊可恻怆就使山僧县同陌路恝若途人尚当兴慈运悲效先佛投岩割肉之思况属檀那承信施复有　公王救世菩萨二天可戴慈荫可依忍恬然坐视不一告哀又何颜厕缁流而称慈悲眷属也邪为此更渎威严伏冀少舒莲目普放豪光使其停酸息苦听赎还乡则死生衔结宁独钱宗为然即日升月恒之福山僧没齿亦难忘颂祷矣翘首企仰无任主臣。
嘉兴大藏经　布水台集


