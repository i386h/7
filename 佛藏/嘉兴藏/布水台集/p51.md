<!-- { "loadSidebar": true } -->
　　两度出山动涉春秋佛陇原上晓猿灵鹫峰头夜鹤不胜凄清哀怨矣然为父担棺为母执斧曲尽释尊茶毗净饭大王之礼使一阐提辈观之知吾门大孝如此从兹弃伦绝物之讥无所置其横喙则夫裨益生民讵不大哉台径萎华天风吹去而山川明净如洗道镇钦风远迎归桌不日霞城捆逾将使盲者视聋者听疲癃残疾者俯仰而得正焉又何必三圣推僧吹毛电卷而后谓之瞎却满城人眼邪法门运泰抑何幸于吾身亲见之哉耿玉老今世冯张第于己躬下事尚未脱洒俾伊一口西江等闲吸尽舍老侄其谁为之肃候弗备。

　　　　　　又

　　前数日亦风闻此矣其详不可得而知也天城来始审中间委曲彼妇之口可以出走诚今昔其有同然哉但山僧自念法道波靡谁揭狂澜而东之惟老侄与山僧共有此心然山僧老矣无能为也已在老侄春秋富强正可行道利生故今不必问其事之真假祸之重轻纵有弥天过患山僧自出头承当盖木陈叔也继起侄也侄徐行而后叔耳责在家长言之自然顺听千祈老侄稳处钓舟一切坐断即山僧起倒亦不烦挂念余惟珍重弗备。

　　　　　　又

　　子与氏称夷惠尹丘皆古圣人然尤德同而道异若山僧之与老侄细简生平则师同开先道同教外灯同临济源同太白住同天台及其弘法婴难也则罪同条款所不同者静躁之天殊出处之途异耳然日者同有西江之行老侄以灵岩羁滞山僧复以淮海淹留均于中道顿辙则又何也自笑生无定力益之业风鼓荡客岁承淄青当道绅士两辱见招推免不获自今将度大河而北维兹中春庆逢嘉运遂不能班封人而致颂慊也如何所望寿弥高而道弥大腊日尊而福日长造人等马师住世方宝掌丕承先德锡类后昆则我愿也所有不腆敬遣侍僧布陈唯莞尔而贮存之临书可任萦怀之至。

　　复神鼎云外泽侄禅师

　　圣贤不作大法垂秋宁曰阳山如线即先石磬亦大都寥寥所赖支撑门祚如老侄之英灵后起者又安辞厥责哉数秋雁断衡阳惶寂持手札来乃知移幢神鼎严寒冱冻不减諲老旧昔家风山僧闻之喜而不寐者累夕矣然窃惟至人化物不专孤高峻已而在大慈近人者诚以劳生薄祜昧者众明者寡小知劣见者多上根利器者鲜也若使辈辈如我则诸佛无烦出世祖师不用西来即觉帝又焉事脱珍着弊含容巽逊而汲引乎穷子哉足下自是高明然山僧必以芹曝为献者盖欲老侄光辟化门以大吾家户庭耳可以光大户门虽如佛果老人之阐化皇都未为分外苟其路绝人荒即法昌之万壑单丁恐无益乎祖灯也纷纷裨贩不耐见闻诚如尊札所云然天下有道丘不与易医门多疾自古类然彼真学道人不见世间过岂老侄式秉化权顾于此辈反动生心念乎所冀大哀旷济不猒水泥宁舍己以从人母俾人而就己浩归湖海壮我宗猷此则山僧所日引领而西望者也道远鸿艰直摅衷曲统惟照悉弗备。

　　复宝掌白侄禅师

　　青齐之行因北方道法久湮愚不自揣窃冀为之少挽颓风耳不意邗上绅士数次来迎只得返桌维杨想老侄稳坐空山霜飞木落云度秋窗其清况当何如也大能仁寺自得百公继席之后喜山僧无复返顾之忧孰料老侄洎四众又欲挽回南国复欲将云门为山僧逸老之计若邪秦望在他人或眷其溪山胜常流连不舍而一寺两门庭建置又失宜山僧梦想久不及此矣至于能仁居在城郭以昔年之山僧尤尚惮其烦喧况今龙钟已甚之人邪晤期未卜曷胜神驰。

　　与景星湛庵常侄禅师

　　觉帝金枪文王羑里人生祸患焉可苟免唯贤侄往往罹诸蹇屯恬然以义命自安是矣然危邦不入乱邦不居虽守道如尼丘不讳微服过宋之行彼台封之危乱如此山僧久思安顿吾侄之地盖未尝去心也今幸象峰席虚而南师诸弟子固奉山僧为菟裘之营因而再三怂恿转请贤侄所谓借华献佛殊非官路当人情者也缅维南师与山僧交契三十年象峰之不得其人实山僧之忧也所以南师化去即命诸子仗庇吾侄不意谋之不臧风吹别调致象峰一袈裟地凄迷于寒烟衰草者又八年今者之举天实相之足征吾侄因缘在此抑天童雪窦刹竿相望而象峰大梅爰处其中在雪窦不妨贤侄节腊四序得展殷勤省问之礼在山僧则衰颓暮景时拭拂篮与一过从禅室岂不闲消白日笑落空山也哉统惟星言夙驾无任跂予望之。

　　与大梅帜侄禅师

　　昨在乳峰不期与老侄同聚山中法门骨肉笑语一堂之上虽三日足使芥城顿空劫石消尽矣不审过此以往更有此番乐事否邪承唤王山人到寺为诸禅传写先师道容及山僧幻质不觉留连数月共计百十来幅从此分形散影布满湖江但秽恶无似之状不应与先师共宣流传岂不阎浮提中又多却一场笑具哉山舍澹薄媟嫚王君昆弟统希鼎言曲为山僧谢过弗备。

　　　　　　又

　　雪窦山水灵奇兴建弘伟加以年代深远事迹浩烦又今奇兄和尚从劫灰之后重安刹海再尊风轮功鸿业大尤难颂说窃谓雪窦中兴一铭虽作者如韩柳苟非抛掷才力未易铺舒也乃责诸蒙昧之山僧则又何异羊耕而牛使之驰哉然既承老侄怂恿再三复不敢固违明命胡话呈览所谓丑媳妇不免见公姑耳幸教我弗哂我是祈是祷。

　　　　　　又

　　悟公西堂越陌度阡为修岁好致感风寒匆匆归复明命殊不安也春行冬令寒嗽可痊否来翰上堂二字以未拈香终不敢用是矣然尊录却又大书特书升座云者抑复何也夫座者即堂中之座也离堂无座离座岂别有堂乎且禅典所谓升座者即朝廷登极时及国家大喜庆受百官朝贺时与今之官府朔望排衙时始登斯座者是也所谓上堂者即天子临轩顾问群臣与今官府坐堂比审者是也例知上堂二字凡早参晚参皆可称之若夫升座则非为国开堂与降生成道涅槃祝厘时不可称也丛林凋敝古规罔闻数年前有般杜田汉漫以升座列于未开堂之日此其人皆斗筲庸妄目不识丁如吾侄则出入承明饫闻典故当世号为其文其献者矣今复入我法中则当力行古道式是方来岂可滥同此等而一错永错乎故老侄谓上堂二字不敢用山僧直谓升座二字尤不宜用也然则如何而可当如大慧住云门洋屿时称示众为近之尊录已如翰披读了璧此还赵。

　　复凉泉承关主

　　某弱岁入宗门曰稽古太上高风逸韵若汾阳赵州辈心窃向往之凡就大有道者十余家中间五年黄檗又十五年先师摩厉丛林颁白矣乃道不胜习思日朘月削而学无成焉亦长眠丰草已耳又为同门推挽主天童遂有卮言重语若干秩露布诸方则皆某之黥欲息劓欲补而莫由者也去秋感时谢事颇遂闲身正欲一人半人所在俱到庶几布袋盛米供养知痛痒汉况凉泉相去宿春可造则诣座迨将有日不谓虚怀好问教况先施而美溢箑头尤深芒负惟晚近亦犹夫人耳而行言照往牒终晻暧而不章虽其志趋缩朒无坚操而以河伯之知自封者比比若也今座下欿然存乎见少若此则古道于是乎在以古自汰未有不逮夫古者也法门起色谨为座下企仰不浅矣临楮轩眉可任神往。

　　复大中禅师

　　别后每访云踪闻不住平田浅草复出镜水秦山正未审孤筇何托忽接手示知在双髻远承天目流芳近挹雪峤雅韵想造诣当益粹美第恨无因少奉尘谭耳辱谕净明所以为某地者善不可加但日有台宁广润之命且闻彼间陵回阜转山高陇长虽曰梵刹其实即湘衡间一龙山也可以深藏愚拙意颇乐之若净明则襟带嘉湖盐官一派错落如锦而某复鳞厕其间彼耽耽虎视者能遂晏然乎是谓避溺而更趋焚也色斯举矣在集宜翔妨命之愆惟祈曲宥弗备。

　　复六轮座主

　　山僧道惭往哲德愧时贤徒以年运既往谬为诸禅尸祝奔蜂不能化藿蠋在高明固当择木以栖如必欲谩相依托则虽无旨酒敢不奉以赵州之茶东山铁酸之馅而道缘未偶殊可惜也然岁月不可把玩老病不与人期兴言及此即一刀两段未名性燥▆其忽诸所谕风鹤怀忧拟山僧振以道力不更诿之业报使然者殊无别法但冀高座内不放出外不放入内心无喘心如墙壁忽尔一朝瞥地则自然如灵山会上五百比丘自悟本心如梦如幻于梦幻中无有我人乃至能生所生父母无相无所生是中云何杀除此欲山僧别作别为是犹病眼者自见空华而倩不病者代为之除则非山僧之所知矣。

　　与黄檗出谷上人

　　沧桑迭变世界更翻幸黄檗一抔土赖先老人威德之灵不一败而涂地然危而卒定隍而复平者伊谁之功则又皆道力有以使之然耳不慧向年参侍老人于此朝斯暮斯寝斯食斯不第教诏之恩而育养之德亦既中心藏之无日而可忘者也独惭谫劣谬为江湖尸祝尤苦业风鼓吹南北徂征迄无宁岁所以先老人塔头与座下寒暄皆不获拈瓣香及通一音之好负咎厥躬匪一日矣今夏素山义长老以省觐来天童因其归楚特遣躬诣塔前代展雨露之思薄具斋金佑函俱不成礼庶鉴其一往积诚而已将子无死尚复能来不审何年邀福庇得一注瞻刹竿以遂生平哉临书可任神往之至。

　　与基隆神英上人

　　缅违道范几三十余年宁止人面改迁而畴昔江山且不可复问矣独基隆一刹竿赖道力加持幸湛然不动其俾常寂光土笑含先老人者不必论而来游来止如不慧辈之凡在依荫中者莫不荷戴有加也鸡鸣风雨眷念当年未尝不欲命驾西陵问津沮溺而无如业缘羁绊行止非人何今夏以素山义长老省视来天童因其归楚特命躬诣座前问讯起居外有斋金侑函聊将芹献傥邀福庇犬马未即填沟壑得把臂两山快谭十日斯乃生平至愿也临书怀想不胜神来。

　　复佛可式侄禅师

　　来翰娓娓筹策禹门院事以诸方谤议皆出自嫉口妒言欲山僧全身坐断者极感老侄一片苦心然山僧虽愚蒙不慧于大本大原亦尝奉教于君子矣使今以一己名闻独畏人之多言至于濯濯祖灵皇皇父业赫赫兄功竟尔弃同敝屣置而不问恐小夫硁硁义难出此矧山僧颇循理道者但惟伏枥余生不堪更受驱策重以近沾齿疾一痛几毙今稍涉事经思则炎炎火动食饮俱艰诗云如彼雨雪先集维霰今也雨雪其滂矣奈何死丧临头卒不自图归休之地也邪所以日夜促诸檀护早定代庖之人乃晦斋诸君子又以车劳马疲不能再陟诸方之庭计惟屋里贩扬州咸以旅庵月子年富力强且受知先帝或可酿致太平诸檀虽有此议然山僧若以为可是开丛妒之门也若以为不可则摇摇身心有同临崖之木念水之龟又不能坐俟河清矣专盻来旌为一商确之立候弗备。

　　复报国舟侄禅师

