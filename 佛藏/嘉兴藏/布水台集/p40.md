<!-- { "loadSidebar": true } -->
　　复玉齐耿兵宪(讳应衡)

　　台台踞菩萨地见宰官身苟非般若根深正因力大安能于心无事于事无心尽瘁家邦而复撷奇问道有如此也承谕梦中问畣语合经禅尚存作主与夫捏合之见贫道以为台台切忌作梦会若作生死梦觉会则当人脚跟下大事隐矣不见舍利弗问弥勒大士梦中说六波罗蜜与觉时同异大士曰谁是弥勒谁名弥勒者所以古先哲人当见此道时直得十方三世尽空法界净裸裸赤洒洒纯一真实人体安可强生节目于其间邪即名品荔支净剥皮　之说大慧当时漏逗不少石头有言宁可永劫受沉沦不向诸圣求解脱不审台台以为何如。

　　　　　　又

　　家瘦民肥心夷政简虽官署一山林也可以返收视听可以省问己躬第台台所患不在世缘轇轕而在用世心深不在玄途窒塞而在理障太多苟能绝言思路忘管带心一以老维摩之空其室内庞居士之勿实所无心行而力究之一朝缘起无生方知赵清献所谓默坐公堂虚隐几心源不动湛如水一声霹雳顶门开唤起从前自家底灼有恁么事然后即以从前自家底为诸官民提掇则公堂即妙善法堂岂仅曰一山林已哉。

　　与念尼王海宪(讳尔禄)

　　往时曾向大名于耿玉老齿颊昨归台次甬蒙虚怀下问得三夕快聆謦欬因知大檀灵根夙种迥越时流第必欲固其形骸然后求进斯道前虽略陈管见尚恐犹怀昔嫌兹复引而申之终希迩言之一察耳详夫含生所以流转不息者良由无始世来不觉遗真循照因照生能因能立所于无同异中突生同异同为根身异为器界遂使山河大地万象森罗判然对立乃至四相峥嵘我人见隔生情动念造无边业受无量苦莫不厉阶于此经云十方虚空生汝心内犹如片云点太清里佛言岂诬也必如大檀炼形固体庶几长生而久视焉无论惑梦幻为自己执苦本为真常者何如且一受其成形而不与之更化则一块然匏系而已求其身遍十方智入三世如佛菩萨之云兴善利我已失之矣抑亦偏小之见岂通人至计也邪即曰我畏处胎而或昏隔阴而致迷耳是亦不然何也迷悟在此事相应不相应而不在形骸之变易与不变易也盖与此事相应则一念可使万年纵或舍报还来决不流向别处不见杂华有言譬如丈夫食少金刚要当穿皮而出苟与此事不相应所谓暂时不在如同死人况复尘劳扰扰业识芒芒者乎所冀大檀舍短从长会万物为自己直向毗卢顶上任运施为庶慰贫道之怀也何如不尽。

　　复中柱张相国(附来书)

　　端顿首座下去冬闻飞锡北来之信不胜翘仰即大觉丛林有主一切七众人等奉金鎞无迷也达和尚心愿亦云圆满矣端根器浅薄倾耳法音皈依久矣未能遂解组之志面奉开示伥伥奚从至西来大意不可以文字求意见索欲拈疑义质吾师而愧未能也幸惠教先之俾闻所未闻向年间暇曾修念佛持咒法门惭无所得近滞迹热闹场中身心交瘁觉此事此志终不容释惟日夕念利泽及民上报君国庶几寡过然此愿亦未易遽遂也世出世不二法门尤祈方便垂示令迷途知遵幸甚幸甚敬具微仪奉尘香供破颜存之亦云不远之诚而已临启不胜瞻企依切。

　　去冬辱台命猥以大觉见招自审衰骞曷堪驱策但念达磨一宗响绝大河以北者弥运执殳言迈亦聊为法前驱云耳阁下少掇魏科壮居台鼎不以位貌之崇拒人千里之外尤复孳孳法道念不去心非夙承大愿则蹩躠名场之不暇奚有于空宗哉来谕欲拈疑义相质尚愧未能夫疑者信之根悟之门也是以先德有言大疑大悟小疑小悟惟不信故不疑不疑故不悟也今阁下既有疑义可拈正不必山僧惠教闻所未闻但打并身心专一缘虑切于疑处着力瞥然打破疑团则拈与所拈觅其影迹了不可得矣世出世不二法门无别方便亦只要居士看透张中柱耳若看得张中柱透时则人尚不见谁为世出世间之法邪即今张中柱作么生看透他但于一切处一切时能豪忽不自放过岂直工夫打成一片即行于世间且无纤豪过患与人指摘譬诸刃焉向外则伤人伤人斯有悖入之祸向内则克己克己反有归仁之福今人处处放过自己而于他人则多方责备恐于世出世间未知其可也瞽蒙之言唯高明采择焉辱贶谨合爪以谢。

　　复柴庵吴相国

　　伏承来翰满祇忠膏义血不忍竟读於乎先皇英主也乃数穷百六丧厥家邦回思甲申三月之祸宁独阁台疾首即草莽如残拙亦复痛心不已矣抑闻之荡荡大千空于觉后明明六趣有若华胥苟正眼观来则凡为蜗国楚亦干城又孰存而孰亡哉虽然说梦痴前恐成剩法不有阁台之节义铮铮彼鼠肝其父子刍狗我君臣者必将假托乎斯言而人道不几澌灭与山僧二十年前即知海内有阁台一人今来昭阳蒙不弃夷卒惠教先我则愈有以知乎阁台也昔柳柳州作箕子庙碑而纪其德有三一曰正蒙难二曰法授圣三曰化及民夫阁台不常忤权珰蒙贬黜乎则所谓正蒙难者是也不幸江海潢流明室之鼎且南徙于黔矣彼茁者雈莫不仰承新泽独阁台身中乎清废中乎权孝忠一线于焉少留则所谓化及民者是邪非邪今天道茫昧洪范九畴之训将遂湮夷阁台既文且献使有圣者从潭西而索求当必有法以授之矣独山僧德不足以承先道无能而启后虽私衷有激而发为言词者不过候虫时鸟自鸣自己曷足以当大方之一噱乃蒙许与过情不令山僧愧深而芒负哉咫尺不获一聆謦欬慊也如何隆仪谨对使拜嘉临楮可任企仰弗备。

　　柬牧斋钱虞山

　　不孝幼为诸生习制艺即知海内有以文鸣世如老先生其人者矣继行脚游方间从碑铭传志间见先生一二古文词益叹先生之文非徒咀英而吐华者其致广大而尽精微极高明而道中庸者与去岁因贵乡许子得广读先生初学集益如横开武库如深入宝山如吴季札之观乐至韶而止窃谓非胸藏万卷眼碧秋空不可读先生之文抑先生岂徒以文哉明治乱植人伦故先生之文为不可企及也今天下学者尚惜先生之文涉世忌不获广传于时然古文有抑于汉魏淹于六朝至唐稍显宋始着极崇尚于元明之世几同六经而庄诵者迁史是也则先生之文晦诸一时其章明于千万世者固有默司其柄者矣然则岩穴之士欲声施后世非附先生青云不可抑先生至德作人靡间朝野缅维先师崛兴末运振起先宗为佛灭后再五百世大法光明幢是亦先生之所乐道者矣今先师示寂且十七年塔上之铭亦有操觚以论次者而先师之道德终暗昧不彰也窃谓人如先师非先生之文不足以光扬至赜文如先生非先师之人不足以焕若昭回彼长蘅异度之流汰如竺璠之辈尚得借托先生矧俊伟如先师者先生岂有爱焉末后光明点出笔尖头俾伊照天照地非不孝一人之幸实天下后世学者之幸也猛拟肃庄登龙请于下执事奈为山门匏系特遣首座山晓执状牍与不腆之仪代申鄙意统惟慈原恕悉临书无仞翘企注瞻之至。

　　　　　　又(附来书)

　　往在嘉禾得见李节女传不但文词尔雅而尚论闺门风义原本于祖宗之教化当墨穴世界点出金刚眼睛甚难希有径山有言予虽学佛者然爱君忧国之心与忠义士大夫等正于数行文字描写出径山老人铁轮顶上圆明自此鄙人八识田中屈盘逼塞种得此一段根苗每至酒阑月落香销灯灺此中影子落卸未尝不与老和尚相晤对于大圆镜中也腐儒失学拙集流传积年馊饭嚼之便欲呕哕不知何缘得入慧眼过为夸许当是此土众生应以声论语言得度如鄙人俚言朴学臭腐满纸老和尚亦放眉间白豪相光收入文字海中邪以此知文字三昧不可思议如此往年击节大篇故是霜钟相应也密云尊者塔铭十五年前已诺江上黄介子之请矣重以尊命何敢固辞第以此等文字关系人天眼目岂可取次命笔年来粗涉教乘近代语录都未省记须以三冬岁余细加简点然后可下笔具稿谨与晓上座面订以明年浴佛为期尔时或得围绕猊座觌面商确庶可于法门稍通一线亦可慰吾亡友于寂光中也上座还手勒奉谢萧辰深山唯为佛法强饭自爱。

　　山晓回披读教笺惠然赐诺许铭先师真令不孝式歌且舞躄踊俱兴者矣窃惟不孝本一山林枯槁四方不谅其固陋无文辄以铭传见委往往辞不获命间亦操觚应其求索独先师窣堵波前一片石于今十有八年未得其当每当钟鸣漏尽之时未尝不五内回遑惄然如捣乃蒙老先生肯散墨华俾留芳躅使今狗马即填沟壑在所甘心其他慕说之私又奚可以言喻哉嘉禾李女传深愧不成文理及阅尊集则皆此物此志方庆如虫御木亦自暗合孙吴乃反谓拙言影子落卸高怀何先生之与人为善而顾自忘其大美也邪经云雅思渊才文中王文如先生真五地圣人之所习者彼汉魏以还纷纷诸子尚不足供唾弃矧不孝之候鸟时鸣者乎再遣山晓拥彗龙门恭傒奎璧伫雨迟云惟高空其沛然早及之春风尚寒有冀颐神善摄长为南邦文献是祝是祷。

　　　　　　又

　　开岁以来翘瞻云汉以日为年不意王君山晓奉璋叠至盥手开函焚香展读俨若赫赫明明天王复辟黯然而黑颀然而长眼如望羊心如王四国而我师复生焉中间发微阐幽或贬或讳文约指博义正词严所谓法用春秋以绳当世则又虽有游夏不能赞一词矣自惟墓木既拱之先师一旦借章麟笔遂得孤光揭露映照千秋不觉情至而悲生感深而涕陨自今伊始为不孝者宜何捐躯而报答也邪至若拙集加评卷端授弁乱九天之华雨飞六月之严霜此则老先生之正气丹衷自横自溢却不关不孝事也於乎人生在三事之如一而戕伦贼义之夫每每变易天常斯人道所以邻禽乱亡所以相继孔子之惧即先生之忧也今人灭裂在三倒披裳服固揶揄先生之前颡不有泚抑独何心哉铭稿即依后命绣镌双白归忙草草布复嗣容专谢不宣。

　　复西遁超道人

　　星霜四阅不通闻问而臭味相孚则无有间然也窃惟天下之无人久矣非无人也人而亏道丧真焉犹之乎无人也不亏道不丧真则昭阳黎太冲与吾西遁道人其几矣乎故山僧前柬昭阳曰微君福德持衰世敢保阎浮尽化磷今昭阳且即世以天下之大仅一西遁可名曰人夫以曰人之西遁乃复深谅山僧使今山僧纵得一世之名又不若西遁之见知见谅也以西遁人也为人之所见谅其人盖自可知然则山僧何修而受知足下哉先师塔上之铭久空麟笔创怀非一日矣去秋所以重请虞山者不过借托文言以光昭先老人之徽烈庶几有以行远耳西遁固信山翁决不幸虞山舞弄笔舌而雌黄天下也况三峰为先师行二之子则于山僧为同气连枝手右而戕其左叶滋而掊其根在他人或恬然为之不顾辱在西遁见谅之山僧断不出此矣或虞山信笔直书不留余地而犹子中如玄墓如灵隐即犹孙中如豁堂如仁庵辈走一使持片楮焉而问山僧岂可不手勒八行专人请改矧灵岩之与山僧犹称当世籍咸者乎见不出此乃规为布置斡旋虞山又动劳足下之管城君是谓无识且昧山僧夫以明白之山僧往往见疑于世独一不亏道不丧真之西遁谛信之可庆也亦可吊也改易之铭即如命定刊双白远来多媟嫚乞为山僧修饰弗备。

　　复灵岩储侄禅师

