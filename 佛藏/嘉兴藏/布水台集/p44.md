<!-- { "loadSidebar": true } -->
　　像设周秦无闻也盖自摩腾入汉以其古先世王曰优瑱者所摹之画　至明帝既惊梦感良然因命工图奉诸灵台于是真丹君子之国始睹西方大圣光仪矣然犹粉本相传逮桓帝建和中更用黄金写仿而晋世谯国戴逵复出自巧思往往注虑累年而后就则不第陋彼丹铅缣素抑骎骎乎超中古朴略而上之自是生人福业相召遂有地中涌出海上浮来甚而雕山镂谷家崇户设非有征发期会而奉若严君慈父者何也良以大圣明智之所著与群生日用之所习共此固有之性本而恒沙妙德莫不彼此咸具焉者故天将雨而础润母啮指而子伤是皆同体之感通而世犹谓圣有殊异能巧惊若帝天此有为非实所以来达磨之讥而金不度炉木不度火泥不度水所以致赵州之难譬之世有遭劫而惊悸失心者虽居密室闻家人子步履謦欬未尝不战掉弥日有智者过而诘焉知其故则坐之中庭使左右夹持为角贝歙张之震且死至再至三则恬不为怪而惊悸之疾愈矣然不问症候之所从起概以此法施之痨瘵尪羸之前则亦未有不烦冤致死者也故在六朝以上人专福业其于圣也为高远其于疾也为惊悸法用鼓张角贝之术若夫世道交丧人心日以怠荒矣则法用劝营功德妙严像设俾动其攀援哀慕之思此法在补虚损实所宜用也余既无能退废尤病吾徒日窃窃焉先德之陈言罔知时节之畸轻畸重每欲告之未有路会若虚上人方营圣人之像设于所居曰普度者乞余言为引因遂书而授之若夫舍一万报终以圣人之法得度云者则有上人之口在无俟余赘也。

　　重修皋亭中塔院引

　　皋亭中塔院者故宋真歇了禅师之所瘗也禅师为大阳继起之孙丹霞克家之子人尊而杰道大而光凡七据缁海五膺天子之命绍兴间孝宗师崇尤笃会崇先显孝禅院成特自长芦诏师主之开堂日慈宁太后亲临听法未几示寂朝廷降香致祭敕葬院之西坞锡以悟空之谥静照之典方服荣之宋运既终元阿术所在伐寝陵虐及师塔启龛见师俨坐如生平爪发周身蔓长阿术惊叹亲自抱石掩之自是中塔嵬然垂五百年无恙矣今上丙子腊月之晦院罹于火塔一夕而烬某上人主塔者也乃截江五百里奔走涕洟告余曰维皋亭之有显孝显孝之得不没于皋亭也惟中塔持之今中塔废则显孝一抔土将桑田是变真歇之风不其泯诸子盍为我疏其事吾将持以告夫国王大臣长者居士曾受灵山付属者余曰噫此盖禅师披露全身为大地众生辟福田显法施者也善夫天童老人之言曰当年屋塔护全身一夕火光真歇了普劝檀那出手新定然必发儿孙肇不然禅师生动宸衷没感暴虏夫岂无山君水王呵护其间而祝融乃燕然得肆其威哉上人往矣祖灯焰发大地春回当必有起而肇新之者。

　　匡山芦林精舍募修讲堂引

　　江南之名岳三曰衡曰庐曰台虽各雄尊王长不相亚一以金仙氏之道显盖南岳以让匡庐以远天台以智者然其间法水滥觞则又本诸匡庐故三学未兴莲社之玄关早辟五镫未耀破头之紫气横分盖自远公息念罗浮大医回车南岳而后玄工义匠星散名山然则匡庐者岂特圣贤渊薮殆亦法海之岷源也泉流自中子不离母是以天下法运恒视庐山为消长方宋之隆禅扉大启天下学者不游匡阜道声不着遂迄于今探玄之士正驰走庐山未艾也独东林改律为禅而天下义学几浮沉五百岁迨万历间受业昧公先和尚至山前后刹户知有学而一时同慕道诸公亦互起东南称甘露门矣先师没能绍明其道者吴楚之士多有之然当副贰传化则匡南之芦林远其一也远公河目海口啮镞玄微洞无表里使鳌钩半掷则金鳞满载归矣何烦竿竹重栽而至今垂老无闻邪辛巳之冬予自布台访公察公去就固非绝人逃世痛自养高者但所居湫隘为方来限而芦林旧有精舍颇明廓方攃新则又工费告匮亦上雨旁风无所盖障夫比丘之法住如鹤去如云一树之安不再宿岂固雕墙峻宇而以华轩自适哉特以听众非鸟不可巢而居也非顽石不可露而处也故正觉垂成草座斯登人天普集则祇园不废如使公忘先德弃后昆则在今为有余必欲坐大讲堂俾户牖开豁则非芦林不可挥金布地义固檀越非异人任况兴衰起废与培天下法运哉灵山付属迦陵音在予盖其旁观者因不惮饶舌而为公言。

　　募建大能仁寺钟楼引

　　妙音遐畅无处不及及而众生随类得解各正性命唯佛声为然其次则钟钟以无舌之口匪说之谭弘宜法要大者声传百里或八九十里虽小亦不减二三十里若夫愿力之所持威神之所被则大千靡间刹海非遥是故精舍之必有钟也岂曰表章法器增重丛林如故国乔木之谓与实式开长夜之晓蛰户之昏警觉幽明息停酸苦焉耳然使其庭轩是托声不发扬如世厄穷君子怀瑾握瑜不获自致青云之上即贤如稷契皋夒亦经纶何自以展布而流膏泽于无疆之域哉越城之西南隅世有名刹曰大能仁寺者由废而兴由兴而求还旧日之观己于今岁庚寅之八月吉日辛卯鸠工集炭陈大范模开大炉韝镕合瓶盘钗钏以为一金由是火候既到一泻而成万斛之钟焉钟成而表里无瑕徽音洪着盖亦人天赞仰万口宣传矣第无危楼杰阁以承之不克恢张其德用则亦与无钟同先民有言言无实不祥不祥之实蔽贤者当之夫蔽贤之为不祥则显贤之为大祥可知已况复震兹圆音迪彼遐听俾有心识之徒审闻性之恒如忻己灵之不欠深明种智同悟圆常其为功德利济何如哉声传响畣是在知音君子。

　　为序禅募修静室养母引

　　吾佛大圣人设教必辞亲割爱脱逃人世者岂固欲其猒离恝然忘本根哉将以求道利亲而普济乎群汇者也故圣人方生之七日母没而神趋忉利及成道遂登天以其道谕之母氏者三月既下复还本国谕其父及阖国之人民咸奉道化大哉圣人达道以度其亲故语至孝者莫吾圣人若也圣人既殂千载嗣其道以为之后者则有若黄梅之养母卢行者之负薪陈尊宿之织蒲履班班见诸禅典而世俗听荧乃以轻弃其亲为吾圣人之教罪而假我偷安之辈复驾言以行其私圣人设教之心愈不别白于世嗟乎今岁之秋予归省自天童过邗江上人履慈者讯予视予有忧色予询之故曰序出家浅未酬四方决择之志然有母焉老矣亦有兄弟匪材不可以据也予曰曷不为负薪乎曷不为织履乎曰序弱且无为母避风雨处若得小构数椽序则日持钵焉求升合亦足为母得甘毳之奉无十金之客卒成就之奈何予泫然默计吾弃亲出家走求圣人之道于四方者且念年吾伯氏子孺友能字吾子况吾母乎然今不惮修途数为母氏往还者以先君子启手足时吾不获承易篑之言也予既重自创怀复悲上人志乃作而曰嗟乎天下岂有无母之国哉广陵固多慕义君子乃次述其事为上人一声告之庶征好善之有同然且以愧夫驾言行私不顾父母之养者。

　　募住山资粮引

　　稼穑之于人也功重而劳轻然犹历寒暑阅春秋其问风雨之所散动雨旸之所暄润能不中道夭矣又必霜之雪之坚之实之而后宾焉祭焉老疾焉妇子焉岁利其养况君子明道蓄德期惠含生而朝耕暮获哉五天以往堑山堙谷重译乃通故诸祖之行言唯传梗概其详不可得而闻矣至于熊耳西归南岳青原以后之尊宿或亲师而筋骸靡恤或研几而寝食皆忘或求人而万里风霜道路固以皇皇焉汲汲焉殚精毙神矣迨其得意之后则长林丰草石室茅斋动逾数十年道尊德备不自知偶尔一言露布则天下响应至有不起于座而号令人天者比比而是所以玄途日辟虽今百世下而斯道廓如也所谓光远而自他有耀者非与世衰道靡陵夷至于宋元之年道德之途不胜名利之猎于是遂有慆竞苟邪冒昧而行者然未有混淆如今日之甚者也狂澜既倒遍界波流虽欲规以古道而少所见多所怪是以伏首寒岩口生白醭终不敢以椎鲁迟钝之方关说于敏人快士之前乃云外泽公从磬山来人事外聊为举唱遂尔倾倒者三昼夜屈到嗜芰曾晰嗜羊枣要皆未易解也泽公既不怪诞予复欲近予半牛吼地缚一椽焉期终身践履斯言此其志盖大有过人者但彼此囊空水洗未免告困高门尚非泽公心虽然公惟去国捐俗与道相辅而行故送公者自崖而返耳公而尚落今时则人将保公公才智岂出今时下哉即或岁比不登长者猒闻添钵声然端不猒夫行古道之人故敬述数语付公友俾合刺为前矛知必有闻而肯可者。

　　募斋十万八千僧伽引

　　六度庄严施严为首四事供养食供居先盖人不得食时则有尪羸之患憔悴之虞口且不能言手且不能执身且不安详命且不存活矣故施人以食者非施其食也施人以慧辨施人以安乐施人以色力并其人之性命而施之施宁有大如此者乎所以韦天语宣公律师曰世间福田斋僧第一信有由然哉隐山上人苦行头陀少欲而知足者也乃志募千金饭僧十万岂以精进大愿顾自为严与实欲诸檀获有世世长寿获有世世端严获有世世多力获有世世安隐获有世世慧辨通达无所质碍耳岂弟君子求福不回请于上人其母交一臂焉而失之哉。

　　越州云门寺兴修引

　　今上好善忘势居然古帝之风而嗜道求贤不间刍荛之贱爰自戊戌仲冬以来征车四出博访禅门耆宿而予亦忝辱天书下逮驰驿上京蒙上恩遇待以不臣每当叩击玄关未尝不虚己洁诚劳谦巽问尤复缅怀先德企慕前修然独于雪峤老人之高风逸韵日理于口殊切景仰之思及余辞阙还山尚以道影购求是托则今上之于老人岂非夙缘有在者邪夫越州云门寺海东望刹也雪峤老人实发迹于斯开悟于斯阐法于斯归真竁窆于斯哲人遂往曾几何时今仅数椽屋矣复为风雨之所催剥吾闻君子爱其所亲敬其所尊凡为臣若子于君父之所重疑莫不皆然昔者曾晰嗜羊枣曾子不忍食羊枣羊枣一微物以吾亲嗜好在斯焉且不忍食之矧今上之嗜好老人如此而越诸贤士大夫同为臣子顾于君父所重之人之室庐忍听其覆败不一出手匡扶之岂理也哉予还山过越适道济上人以兴修云门之疏言来告故余不序次云门之往迹何如而独[番支]宣上意者盖欲越诸贤士大夫知宸衷攸尚将广推爱敬之思当有以仰体君父云尔。

　　募修安国寺禅堂悟空国师塔院引

