<!-- { "loadSidebar": true } -->
　　不慧执侍先师凡一十四秋所阅凤毛麟角象蹋龙腾之辈无虑数百千独于后起之英心爱伊庵与足下为权奇可羡故每每逢人说项谓他日支吾道之衰者必足下也虽今十数年来君吴我越而果熟之香未尝不日望其悠扬一世盖歔枯然烬非有志者莫与共相着力耳昨披来翰读新录喜宗风再起南州抑亦知人之鉴窃有私庆焉辱命定删愧非麟笔姑镜先德之成规而参校之谅不以为专也。

　　　　　　又

　　自惭怠废无益方来复以业风鼓吹精日销铄所谓臣之壮也尤不如人况其老乎先师顶相宁直赵丹青传写弗的即我辈及门之士求其行言磊落宛尔克肖早已指不多屈矣何幸清关湓涌涨起西江读尊录而后深庆先师之灵骨尤在也岂仅纸上之照容如生哉玉浪庆公远走青齐索语弁首珠林标砾知为不可然又不敢峻拒来诚草率应命统希照谅不宣。

　　　　　　又

　　音疏问阔八阅暑寒嗟我怀人徒勤梦想唯从禅者持来尊录得知杖锡南飞广化闽粤庄诵法言真如涂毒一击闻者俱丧岂更有聋聩不醒之夫哉太白一灯因兄手剔可谓光增十倍矣弟才非佛照道愧南阳特以虚名博誉致耸宸听一期对扬紫阁不甚取辱宗图者赖先帝圣德海含耳弟何力之能为奏请语录入藏一皆先师道德所感弟非洪造且置身法社无从况复演宣大内知恩报恩庶几如兄殚躬行道万酬其一无奈年将望七百事废弛去秋业以天童院务委之门人　子少得纵情山水乐其余生第恨无因缩地一聆教言接尘快谭徒有待之三生石上已耳专使忽从天降得悉起居为快种种惠颁肃此具谢。

　　　　　　又

　　去春远承遗问愧恧之余缅怀故人不我遐弃又复深以为庆也专人别后旋即就养佛日清峰碧涧颇遂闲身仅一夏秋耳而业风鼓吹继有金粟曹溪之命后先敦逼推托无容因念金粟实先师起家之地门庭高启户牖别开况乘之非人安忍听其引类呼朋相与日颠倒我衣裳也乃强起经理不觉三百斤铁枷又入项领奈何海内知交频年凋丧先师门下惟兄与弟寥寥五七辈春初雪窦复长往矣弟虽残息尚存然晨星晓月余光几何今丛林所仰止者独兄一人方登知命之年典刑未艾足当泰山梁木为可嘉可贺耳未定县弧何日因亟欲闻问特命侍僧走候有愿道对弥嵘觉华愈茂寿考康宁保我后生不惟湖海有归抑俾宗藩倚重多矣别呈不腆聊献芹私统希鉴纳可任跃惧。

　　复云门彻崖禅师

　　彼此丛林际兹凶岁想桂辛茶苦知不较多也先法叔千秋慧命实于座下攸寄所俾长生久视而眉寿无有疆者亦惟座下吐故纳新充其营卫壮其元神已耳乃欲退守丘园仅洒供而埽奉焉恐非人天所以仰望座下之心至于不慧罹横逆不自苟免者盖尝学古而知先德于一阐提辈苟凡可以下金刚种子则为其入泥水运冥权乃至触讳犯嫉身蹈白刃而如饴因稍师其意而自广云尔敢云险夷一致同风太上哉承惠谨谢。

　　布水台集卷第二十七
嘉兴大藏经　布水台集


　　布水台集卷第二十八

　　住明州天童寺匡庐黄岩沙门道忞着

　　尺牍

　　与化山三宜和尚

　　雕枭狐兔充塞祖园赖有二三老成辈为后学典刑奈何哉石兄又长逝邪栋折榱崩弟不胜有将厌之之虞闻兄为主后事极欲亲献生刍兼申慰问特以广润之行无如马首已东何石伞峰唯兄一柱擎天尚冀慈愍聊通一线俾方来有所栖泊也薄尊乞叱办灵堂余情万种不尽攸宣。

　　　　　　又

　　天台真在天上弟自入广润来即甬越近事罔或知闻况钱唐以外江西湖南直付之梦想而已兄归化鹿邪典席云门邪抑卓锡皋亭邪忆初度在桂子黄时预遣僧拜祝者欲亟闻真秏故也日前于吼山获读尊录稿本窃自望洋而叹复愍当世学者卒多河伯知见因不揣珠林标砾之嫌敬着叙文弁首寿梓山中以杀青未竟先呈数纸奉览其有亥豖讹谬则不妨明以教弟也寸函千绪神与俱驰。

　　　　　　又

　　兽蹄鸟迹交遍国中想西子湖方在颦眉捧心之候虽妍媚未必倍常而水光潋滟山色空蒙应不失当年态度况风流蕴藉有如兄者为之朝夕哉弟本固陋无文而台山即烟笼霞抹勉而效颦其如十里一冈百里一曲登临则汗流至踵周览则四望无涯又安从获尽其概邪虽然祖园凋丧莫赤匪狐莫黑匪乌兄如起而振兴尚敢附于同风千里之末若曰嘲弄风月宁直不韵抑岂弟同仇者所愿望于兄之心乎梓寿法录辄以俚言赘首兄不之罪则弟不朽矣远辱专使承厚贶悚惕拜嘉北风渐肃尚冀为法珍调以时自爱不宣。

　　　　　　又

　　西子湖头着一愚庵和尚所谓金屋贮阿娇纵曰阖户高眠多方谢客亦此地无金二两之说也太白山门八字打开成年论月曾无轩车一过空山寂寞较兄似胜一筹然铁枷在项脱卸无因则相去兄之息吹野马其间又不能以寸矣何日愁人相见愁人愁眉共结为痛说一番哉蒲轮之召果尔爰下崆峒弟当首疏集福力决西湖之水俾同江汉以朝宗然后甬波自赴东溟恐终不能逆流而上越彼曹娥三坝也呵呵一笑三春好景消尽凄风苦雨中山色空蒙当别有奇趣应健饭为慰。

　　复天界觉浪和尚

　　翘渴之余忽承手翰何啻晤言一室及阅雪峤大师末后定议殷殷恳恳所以为先法叔者至矣某不揣愚蒙谬为越中诸君子勉襄后事非敢于双径云门二山之间輢轻輢重但相时度势只应如此耳迦叶师兄有言金刚舍利非吾等事邀师之灵俾先法叔得配食国一之庭乃为僧俗弟子为其师者所急先务至于已朽身余总之前水后山又安往而不可者高明以为如何。

　　　　　　又

　　向闻座下以弘法婴难某时僻处海州不获走一介使通问左右然深仰刚中浩气足起后昆怠顽增方来志力矣昨森鉴归自分卫读策头赓和具见法道为公万物一体之怀吾与座下复何间然哉若某直道不胜业耳亦近为所识株连敢谓御长风破海浪有如座下者第安常处变直行吾素觉一往晴空无谓似得微云点缀差有光景可觇云尔远承遗问深愧先施敬因封祝聊达鄙诚弗备。

　　　　　　又

　　道以情封知以见隔举世类然独不慧衰凤自惭乃吾师逢人说项曾不以云月是同溪山各别为限直欲混四海以为家破町畦而一之此岂寻常所可测识哉匏系一方无缘奉尘专使来正有东瓯质狱之行方在飘尔晨征报谢未遑款曲深愧不庄余唯珍啬不尽。

　　　　　　又

　　专使去后即与灵岩继侄赴鞫东瓯庭决大杖归听臬司研审想别无重辟可加也所不去心者唯吾师未出姑孰窃以为忧昨常禅至自石头闻已飞锡天界宁第为吾师喜喜群汇云从将有在田之见耳但道与世丧人心正危尤然天地闭而未开之象尚冀吾师敛翮集　相时变动杞人之忧出自真诚知不我诞也。

　　　　　　又

　　文王居羑里而演易其有忧患之思乎然孔子生篡逆之世明王道作春秋予夺人之爵赏袖贬人之君臣而当世诸侯反以玉帛见者不敢奸其礼以干戈见者不敢逞以兵刑则又何也得非三分有二西伯以旺化动殷疑匹夫空言尼丘以无民免世忌哉虽然过在忽慢不思先德尝以此责栖贤舜石门聪矣窃观来教独抱深长思如此即不慧某亦得从兹寡过况吾师宁复有后忧如前拙见之所云然者承雅和后世苟或从果诘因则不慧三十韵将必赖藉以传岂仅曰抛砖引玉而已也邪。

　　　　　　又

　　先博山老人无恙时走天下禅流憧憧如鹜而丛林遂为天下首冠今化去未三十年法雷不响法雨无施法堂前徒有衰草弥天与哑羊一辈食息于斯为可叹伤又孰甚焉客冬闻大师将应信州缁白之请往主其席宁直博岫寒烟藉以歔阳抑十八滩之水将从兹汜涨矣既为则范公至自越州复闻法驾返桌白门正在忧疑顷承翰教乃知藏经杰阁陈案未完然博山泉石岂真不灵遂不能令大师为一移幢乎专使来弟适有青淄之行人事纷拏媟慢殊多草草裁复统惟慈原弗备。

　　复华山见月和尚

　　杲侍者从华座纳戒回邗极道慈悲款接与夫坛场之整肃轨范之周详可谓今日南山再见华峰矣禅门学者病在莽卤承当故多豁达致祸而毗尼之师恒为律缚或不能造极玄关何幸大师慧山高陟智海深臻起而阐化东南此法门之颓可使振替而可立张者也若夫愚拙如某虽有此心抑年运既往徒怀慕说之私恐终无所裨益后昆耳猥承奖藉益惕渊水。

　　　　　　又

　　遥望华山片月风露娟娟不禁神思骏跃第恨无因飞渡长江一睹记光华耳去秋九月谬承宠召入京皇上求道方切再四慰留今春大寿遂不能敬致封祝殊为歉然然每于　上前揄扬道范少申企慕之怀兹者夏五之望得　旨还山水涸途遥迁延抵邗仅一衣带水复以天使陪从王程有限促席晤谭又不获愿缘悭何如谨遣侍僧代问兴居外　上所赐二十五条比量衣裁凡三顶分一奉高座乞说戒礼佛时披之幸邀福德为　上增益遐龄也所有不腆敬呈别幅临楮可仞缱绻之至。

　　复灵岩储侄禅师

　　两书劳问备至兼以广润成褫惓惓之意辱念何深但去秋谢事天童原欲烟波湖海云水江湘即遁迹五磊非素志矣况退废之余既病且朽复更重理旧案邪闻郡将归心台人戴德令行吴越在贤侄一人指南足矣如拙辈痿痿羸羸者听其恁么过时何如专候起居敬此辞谢雷始收声天地已肃惟万万以时自爱。

　　　　　　又

　　灵鹫一袈裟地印都寺之尽心焉于是盖老侄之所稔知矣自奇兄散席已来回翔天下尊宿不无其人而卒属意于老侄者诚以道德问学足以起寒烟衰草而被之快风灵雨者也然久默斯要不务速说正以老侄方在四绝名蓝为之姑徐徐云尔适今介在坚壁清野之侯矣则其洒埽奉迎又安可已哉先德有言未有常行而不住未有常住而不行而尼丘孔子曰我则异于是无可无不可唯老侄亦以是意以践往哲住则随缘去则亡矣之景况遣情不作方便直腰包顶笠抴杖横趋岂不出他今人一头地邪更副以七言八句流水无心江海赴山灵常望导师来当年默祷真如响此日天阍应未开云里锡飞千嶂晓松门虎出百神陪杨岐栗棘好将护珍重移来鹫岭栽。

　　　　　　又

　　贱恙以脾弱血虚不能将气故致戾横下坠乃庸医不详脉理一投以温燥之剂遂几于殆盖徒知膀胱过由冷湿而不知岁月殚臻风劳郁结之蕰崇所患非一候所传非一经矣尤硁硁按方以治彼岂以人之疾为憿幸直守古不通今抑祸烈至此何幸老侄以痛痒关天下之心命来禅人无烦慎视药到病除然究竟无他妙巧不过六味地黄变通而已遂尔取效如响信知尽大地是药非善财莫采亦能杀人亦能活人非文殊莫辨耳谨谢弗备。

　　　　　　又

