<!-- { "loadSidebar": true } -->
嘉兴大藏经　布水台集


　　布水台集序

　　天童山翁禅师忞公以密云嫡子坐大道场无舌说法有声如雷施药树味击涂毒鼓有寂子小释迦之目贾其余勇作为诗文如涌身云如灌顶水文人学子用世间智测度咸以为杼山昼石门范之流亚余顷读其全集为之心开意解久之沉吟低回欷歔烦醒而不能舍然也大慧杲禅师有言予虽学佛者然爱君忧国之心与忠义士大夫等所谓忠义士大夫者魏国张公德远横浦张公子韶辈也当是时贼桧挟滔天之势把持和议忘北辕之仇甘左衽之辱妙喜以坏衣髹发之人敢于左袒子韶抗权奸之议而触冒其锋刃故魏国铭之曰嗟师何为拳拳忠孝欲迪群迷俾趋正教唯其忠诚恻怛之至根抵种性槎牙肺腑虽至于砍臂斩头亦将怡然顺受如断蕅根如解胶革于毁衣焚牒乎何有於乎荐严之疏龙髯马角之深悲也新蒲之录玉衣石马之遐思也春葵玉树之什空坑崖海之余恨也征诸妙喜以言乎其道则相符以言乎其志则相协以言乎其时世则宋世所谓忠义士大夫迢然不可再见独有一禅者孤撑单出流连涕泗于陆沈沧海之余斯尤难矣於乎军国荆弓也宗社郑璧也吾君吾父秦燕楚凡也天穹庐地松漠今之人何其广大而禅者如是之隘也东家食西家宿今之人何其圆通而禅者如是之固也山河葶苈世界陶轮有漏微尘十方销殒今之人何其大觉大悟而禅者如是之取着也岂惟禅者哉琉璃之诛释种也世尊树下拒谏而阿难愁闷恸哭开宝之师东山蕲春肉身为故国而泣血天宝之乱荷泽编管残衲兴檀度以济师是又何今之人广大而佛祖之隘今之人圆通而佛祖之固今之人大觉大悟而佛祖之取着也妙喜之言曰好善恶邪之志与生俱生永嘉谓纵使铁轮顶上旋定慧圆明终不失敢直下自信不疑吾忞公其几矣乎三世诸佛是三世中有血性男子不忠不义之人埋没此一点血性谓之焚烧善根断灭佛性披毛戴角刀途血路相习以为固然是可以为人乎如是而为文巧言绮语谭玄说妙如刻人粪作栴檀形是可以为文乎公同体大悲恻然怜愍以为今世之所崇尚者士大夫也故现忠义士大夫身而为说法士大夫之所崇尚者文字也故又现声名文句身而为说法有人于一言半句汗下毛竖留得此一点血性在人世间即是不断佛种斯即公出世为人全提正令之纲宗也於乎公欲广度河沙众生尽皆作佛而汲汲然磨牙砺齿先教之以所以为人夫焉有不能为人而能为佛者乎。

　　海印弟子虞山钱谦益槃谭谨书

　　布水台集序

　　布水台集者山翁和尚之禅之余之所为集也禅者之言曰行于心为禅然则禅有余乎荷大法者无执怀胜业者不滞繇山翁和尚之禅而深之莫非余也畅之以一诣包之以兼弘繇山翁和尚之余而大之莫非禅也或者曰儒之学依于实禅之教说乎虚实故自形其不足而虚则尝见其有余傥所谓大道是邪非邪予智不足以知山翁和尚之禅知其余者甚矣山翁和尚之禅之似吾儒也今夫先王之所秩圣人之所训其要归于正君臣定父子不离明伦察物者近是是故父子者人之始也君臣者人治之大者也吾尝览乎山翁和尚之集矣祝圣人而悼天子一篇之中三致意焉寿有疏荐有文如歌如泣君臣之义也诸如靖扬雅推之也义仆传广之也其为翼孝说养母文笃于亲也进而之于师有父道焉称道勿绝所谓孝也繇师而上之百世之师身焉象焉谱焉经焉堂焉塔焉不忘祖祢之意也为死者言状自文林公传自广陵先生而下为生者言牍自复古南诗自送以直而下悟发感寄婉而有归无诤之篇有怀之什兄弟朋友之谊也甚矣山翁和尚之禅之似吾儒也或又曰天下之道儒者实之然而多实则多累是故乱之以生死挠之以得丧及其敝也至于悖圣人之言废先王之服蔑君亲之恩弃昆朋之族禅者即不然死生则一之得丧则齐之泊然无所起于心而澹然无所系于世虚之谓也是以累尽而理存天属虽离而孝不违世典已谢而敬不失故曰守儒之说实天下之虚可以处治世通禅之学虚天下之实可以处乱世嗟夫此又有为言之也予智不足以知山翁和尚之禅而谓山翁和尚之禅之似吾儒者固其余也。

　　四明流寓云间包尔庚题

　　布水台集总目序一序二卷第一风雅诗卷第二诗卷第三诗卷第四诗卷第五诗卷第六序卷第七序卷第八序卷第九序卷第十碑铭卷第十一记卷第十二传卷第十三塔铭卷第十四塔铭卷第十五塔铭卷第十六行状卷第十七表奏疏文疏启铭提词卷第十八赞卷第十九赞卷第二十赞卷第二十一赞卷第二十二书卷第二十三跋卷第二十四说引卷第二十五祭文见闻杂记卷第二十六警语规约卷第二十七尺牍卷第二十八尺牍卷第二十九尺牍卷第三十尺牍卷第三十一尺牍卷第三十二尺牍

　　布水台集总目(终)

　　布水台集卷第一

　　住明州天童寺匡庐黄岩沙门道忞着

　　风

　　春葵风

　　乙酉之役处士孙开远举义嘉禾战没孤城诗以诔之。

蔼蔼春葵向日而倾曾我　御谁则匪臣

交交桑扈晨去其枝青青子佩悠悠我思

愿言思子章服生儒蒿目神京奋挺大呼

南风不竞北马跷跷孤城绝援声凄夜刁

鼓兵以出白日为黄结缨战没岂曰国殇

彩仗云旗归神天上在帝左右招之或降

相韩五世博浪椎秦子胡为者舍生取义杀身成仁

中原血战四海交腥鸳湖湜湜濯其潢泾百祀流馨

　　春葵八章六章四句二章五句。

　　玉树风

　　玉树旌孝节也清师入邗谢女希韫与母张氏同赴井子宸救之母绝宸不忍去死焉长子朝出护墟墓遇害于途于陛季子也感母兄之变亦悲愤而没故作此诗以哀之。

谢家玉树郁郁邗沟华开琼萼五叶绸缪有风自北折屋倾舟飘然坠之香洁谁俦

温恭荐妇朝夕斯寅腥埃扑面何以洁身有冽者泉托彼澄鲜孰能芳桂萧艾同捐

宸也亢宗文心雕龙死母生护卒婴凶锋天何以醉何神不庇舍彼骄人维此胥忌

挚尔希韫静女其姝令仪令色淑慎维图青锋是佩用戒不虞见危授命终殒厥躯

迅雷遄呼亲惧则然忍看黄沙昏晦无天朝奔墟墓齐思见贤谁曰尔正而毙戈鋋

陛幼孝友性自天成兰芽方茁风雨交撄呼兄不至听母无声悠悠千载闭此愁城

彗孛经天白昼宵昏煤山龙去谁从如云嗟尔谢树实繁有柯我心孔怀是用作歌

　　玉树七章章八句。

　　雅

　　靖杨雅

　　皇临命郑公阳备淮海卒靖淮海之乱也。

皇临孔章昭兹若监靡有尔劳皇不尔鉴仁则尔柔威则尔悍哀我东人惠此良翰

良翰伊何维郑中州嵩岳之灵申甫之俦我东曷棘于邗之沟宛宛周道四方来游

来游来王高车大航盗思袭矣舞戈以狂以侦以诱里我奸佌不畏尔元俾民流徙

我翰戾至载安载集募兹拳勇弁为武什毋启尔戎毋俾尔翼既训乃稽盗侦斯得

既获盗侦我奸卒俘正之皇刑往即尔诛尔诛尔悍我柔我恃阖胡不悛覆狂以喜

翰曰吁哉其饥而哗予而父母愧不而家乃陟其疆乃造其庐大降厥心毕叩且歔

民之歔矣乱斯沮矣民之舞矣盗斯逋矣其曰未逋忧我厥肮孰跻我圉以泳大康

莫此大康维翰实崇式崇式庸维皇之忠维忠于皇厥猷翼翼秉皇之彝训于南国

烈烈东南我翰营之汤汤江淮我翰清之既清而弥王道之夷于万斯年皇以治之

　　皇临九章章八句。

　　韩城雅

　　韩城嘉瀚远朱镇君宦生潮阳复建节于其地也。

溥彼韩城濒海之阳蜃蛟所宫鳄族维强昌黎作牧文运开张济济多士宾于有唐

化雨千春谁承遗则在帝神宗朱侯洵直去咏甘棠来歌九罭乃诞嗣君天鉴有德

维此嗣君五色麟祥允文允武万里腾骧缵戎显考载镇南荒四郊以靖海波不扬

镇君出游虎纛龙旗酾酒临江横槊赋诗敷其文德率服岛夷来献其琛赤豹黄罴

嵩高诞申玄鸟生契矧伊镇君万夫之杰潮水泱泱凤台嵲嵲允矣九苞式生丹穴

　　韩城五章章八句。

　　诗一

　　送以直愚禅师之云间谒董太史乞黄檗和尚塔上之铭

间生亚圣人愍世垂高格奋迹光黄间其道苦如檗怒骂恣凭陵佛祖惊且易尽渠神通来个个遭点额住世八十霜重译流声光疾彼投名者蜕委息影藏丰碑久不竖天龙尝叹伤愚公邵武辈派出臞仙王投簪叩筹室一笑登其堂为觅先师骨洪波泛淼茫持向云间去索取回天章太史声名重文章继子长书之擘窠字宝以金玉相千载颂明德景行永不忘

　　送元白可公出天童

青眼当初最直钱等闲不把费君前朅来相见出新篇拍案槌呼感往年岂为君诗动百千为君眉底里云烟春风吹翮又翩翩刷羽临冈问所先予意言之君亦然咄嗟为祝予思贤予思何在西之偏汾水滔滔清且涟三十白来足不缘泊然亭箸蜕而仙古人细事尚光鲜何况其中大者焉君听予歌志欲镌予歌未卒予心卷法门大事悲若填君不惜予谁共怜

　　送盐梅鼎禅师住南岳

大鸟高举抟风翔千里之行月聚粮嗟彼屈蠖动求臧进退犹如抵籓羊我友鼎公气摩苍双瞳射得乌欲藏龙象三千蹴道场角蹄铁硬数公强丛林号予难比方方公眼恼足相当吴山越水已十霜打包别我上衡阳衡之高兮南极旁回雁峰前日月长金鸡粟供僧中王山君自此寿而昌闻道年又告天荒君去须教喜若狂丛生茅茨构君堂黄华白水献壶浆待君果熟时飘香奔走钧天亟跻跄君不见大鸟高举抟风翔

　　黄岩山居即景十六绝

　　黄岩寺

绝攀缘处路初入解转身时岫始开排闼溪光金布地厌檐山色玉成台

　　寨云峰

崭颜不宿野盘客寂莫难留冠盖群日暮林号狐兔远开关只合延归云

　　行龟峰

嘉林不住况潜渊脱体全彰界外天自信生来能越格六藏何用小家禅

　　犀牛峰

不耕祖父闲田地肯守寒岩异草生触处尚嫌头角快又披风雨入高峥

　　双剑峰

双垂天末落群峰日照寒芒血晕重在昔虚空曾剖判至今风雨尚磨砻

　　鹤鸣峰

惜伤羽翰远江浔集老南天万岁岑翘首不无华表恨戛然犹似发长吟

　　香炉峰

甄陶不费列中天信是安排造物先皎皎冰轮传夜烛霏霏薄雾散朝烟

　　红石岩

丹岩嵌壁切云霓谁信通天步有梯蹋着始知来处迥虚空扑地万山低

　　罗汉岩

岩背青峰月上迟森森白昼走魈魑云长深锁虎长啸何似当年护定时

　　空生石

　　石中空可居人而上平如砥建阁其巅曰空生因遂得今名。

尽道孤危曾不立谁知大地自空擎欲看楼阁空中见请向虚空背上行

　　鹞子石

凭高岸立志霄摩岂易雄心付薜萝对月端怀天上兔临风恰欲过新罗

　　姊妹石

寻真偶共话烟峦几度秋霜鬓未残何事玉容人易老冰心端不似伊寒

　　瀑布水

聊将一线放渠开不觉流通露布来莫怪险崖能箭急江湖声落已如雷

　　龙潭

山外清溪门外庵几人亲自到龙潭腥风况复吹长壑望眼何当迷晓岚

　　清源池

　　古志双剑峰顶有清源池生莲华大如车轮而雍熙间瀑布流下红莲一瓣长三尺阔一尺三寸。

剑脊池开佛国蕖劈流曾下雍熙初灵根一瓣天然别借问东林种似无

　　布水台

