<!-- { "loadSidebar": true } -->
　　震旦法席之盛无越于　帝都虽代有隆替悉系因缘非智力所能强也唯我　明圣祖神宗受灵山付嘱建立三宝弘通大乘是以天雨宝花塔呈奇瑞宰官开士倾心法堑实千载一遇应斯嘉运也二百年余芳规未替戴德愈新林下山僧朝暮祝诵未能报其万一岂敢效懒瓒辈不思弘法深益且念正法将沉魔风炽盛称悟称证者已遍域中付拂付券者几尽大地痛思古格为法重人宁以身陷泥犁不将佛法作人情是何心肠今时急于法嗣忘其远忧是何意调独掌不浪鸣只轮无单运拟欲遁逃深山不忍见此荼毒而居士复以慈心三昧见召将令不慧复为冯妇乎宗通说通内护外护居士似无愧公美印高敝刓心孤嗣乏贫衲实忝晞运耳旻昭横逼老人出山殊乏丈夫气象刚刀虽快不斩无罪三十棒远寄白门擒贼必先渠魁未知集生果能赤体承当与否百年旷兹盛举何异惯刽快睹肥牲两载疲于津梁犹如羸夫晲彼巨鼎且浮山双径先声已到诸执事人攀辕恐后今年决不出山语已在前意欲践后倘违初心以赴征命难辞众口进退维谷居士其代我商之一芥翳天毫端含刹边隅都会孰劣孰优今古异局彼此殊势易地未必相为暌合同异未可一辙而论若必按图索马恐剑去久矣高明如居士谅必不尔或是为法心深意圆而语滞耶　诸大檀护未及遍复幸宣鄙怀统希照亮不尽。

　　与顽石禅人

　　余出家来初历讲肆便知有此事因求出世心逾切于经教中非不留意知在识见中用事如经云以知解心入佛境界如将萤火烧须弥山终不能着又云如日当空照童稚闭其目自言何不睹多闻亦如是故知知解逾多非但不悟道且为障道缘也因拂袖别参初修空观五年虽则尘缘净尽于入理实未得力后于船子公案上又六年始瞥然也总不似贤弟寂而常照照而常寂谓之工夫欲将此心用心非但一生穷劫至劫似不能了何以故以能寂能照之心为根本故又以此心念虑不起为本体独露岂待少时只饶从生至老总不起念此念之根曾瞥然否若果无根性于境缘上自不别生心触目遇缘如木石相似于本体上亦没交涉也况在念佛作观之间邪不知贤弟将何为本体又将何为独露若以念虑不起时为本体自是念虑不起非本体也若以常寂为本体即是常寂非本体也若日用行事为独露正所谓业识茫茫非独露也若将常照为独露自是常照非独露也如贤弟本意恐在教上揣摩即在八识田中认作本体故曰朦朦胧胧如在灯影里行此是实供非妄语也去岁予与贤弟坐松阴闻鸟声堂上论现量取境如一一明了秪是教家事与宗门中悟入大似隔靴抓痒也三唤侍者非容易会去若作容易会国师彼时只消叫一声便好云将谓吾辜负汝却是汝辜负吾何必三呼三应然后乃尔须知别有深深意岂是檀郎认得声便作悟门也旧时行履姑置之勿论果到不疑之地当时便得实用又何待病后为然睡梦不得自繇此又据款结案大可笑耳复云岑大虫示人太孤渠往往见人陷此涂辙非是遏捺学者故尔为之乎当知岑师如吹毛利剑拟其锋者即丧身失命可谓婆心太切也佛云真非真恐迷岂但掀翻识情窠臼即真之一字亦不知置之何地况以外书平旦之气似之乎大似梦中说梦又可发千载一笑耳大珠和尚问马祖祖曰即此便是大珠故为有力者负之而趋恐亦未知日用行履若向这里认其太赊不但未会大珠恐亦未见马祖也又云识者知是佛性不识认作精魂折中且置贤弟还识也未只须日用中是佛也须吐却临济云老僧未曾向紫罗帐里撒真珠与汝诸人胡喝乱喝作么如不向紫罗帐里穿下过来未免有红紫之诮非宗门得力之句也又用心曰无事时不怕不明白唯防念虑起时若知一念缘起无生即化了此是将缘起无生化念虑宗门中还容得此等说话么三十棒教谁吃又云应物时不怕念虑起只怕不明白明白时即有念慧有现照此又以明白治念虑宗门中还容得此等说话么三十棒教谁吃又云本体本具照而寂也宗门中还容得此等说话么三十棒教谁吃此即是教家老婆舌头非悟门也又云不必工夫又云如是保任又云勿忘勿助种种皆颠倒度量之心非参究也即前为贤弟说只是似不是真即此似字亦权巧也安慰也如果似不待此体会动着便脱捺着便转不必引经引教转引转远不相应何也盖为从来不曾参究悉以知解心印定正所谓认奴作郎认贼为子也古德云三世诸佛不知有狸奴白牯却知有僧问九峰云如何是头曰只须知有进云如何是尾曰尽却今时其知有二字岂是揣摩识情以日用为知有耶予会拈云三世诸佛不知有掬明月于无影树头狸奴白牯却知有剪白云于不应山谷谁能知此意除是长啸者与贤弟知有是同是别又云宗门中一切奇怪言句无非要人知此事只此见贤弟悟处若作恁么知解宗门扫地而尽知有二字何曾梦见者乎只此知有贤弟便可用心直要彻见古人幽隐深奥所以云若要知此事直须高高山顶立深深海底行向威音那畔翻身十字街头打睡更须白汗交流吃痛棒始得不然则照而寂寂而照终日保任终日不起念无事于心无心于事体悉此意未为良证也。

　　与善来禅人

　　迢递三千里因循十二时支那都走遍可惜脚跟皮汝才入门时便识汝了也东走西撞图个什么若是皮下有血底汉子自当择一本分宗师三二十年搬柴运水垦土掘地未为分外今时有一等假知识魔魅人家男女开口便云有甚么禅可参有甚么工夫可做直下承当蚤是迟了八刻繇此谓之俊捷谓之英灵谓之天然谓之超拔于本分上既不用心将这些业识销磨不去噇了施主饭学诗学字学颂古学开示只饶学得口头便利诗过李杜字压钟王颂古如云兴开示如瓶泻秪唤作业识茫茫纵哄得人信向礼拜供养秪装束得一个皮袋子一朝败坏时手忙脚乱阎王老子放他不过镬汤炉炭剑树刀山百劫千生未有了底日子出得头来知是几多劫数以清净眼观此等假知识如厕中虫如净地上荆棘如清风里臭鸦又唤作无惭愧人无廉耻人汝还知么汝还辨得么若具参学眼向这里辨得真伪便好于衲衣下抖擞几根肋巴骨四大子假合便鼓两片皮能讲能言一口气不来向甚么处去莫承当个事便休去莫将经书上印证去莫随善恶业牵将去莫将尽十方世界都卢是个自己本无来去若如此见解将来饮洋铜吞热铁管取有分在既不如此又作么生得的当一口气不来毕竟向甚么处去如坐在银山铁壁之中秪求迸开还容得第二念起么还容得思惟分别么到恁么田地只须　地一声向威音那畔又那畔翻个觔斗来始可向博山这里吃痛棒不然且就千岩万壑之中打野梩消日子总不干老僧事偈曰学道如牛毛发明如兔角人人喜平易那肯窥山岳积翠与重岩终是难描邈名言并奇句情想乱穿凿撞着黑面老未免遭贬剥有志丈夫儿趁时须早觉打破生死关始可称绝学。

　　与刘胤平太史

　　佛祖之道贵在得人如弥勒庵与诸昆仲初会时秪欲居士深生信解世谛有为之法非山野所望今科名巍赫系因缘和合偶尔成褫亦乃夙世灵苗之所发生当思之未兆之先所谓寤寐勤劬思报佛恩切不可自生怯弱孰为有力孰为无力孰为大根弘愿孰为浅根劣器居尘出尘全身担荷者舍居士其谁欤又当念生死事大无常老病不与人期失之刹那悔之永劫参究一念不可须臾忘却禅警语作个策身符子远离诸过以期大悟凡在佛门一切善事尽其力量皆可为助道因缘若半遮半掩即同流俗非佛门弟子博山有一颂不免举似居士若向此颂子上彻去不须动步与山野大笑一场可谓老胡今日有望也颂曰博山事香灯居士援毫管千里审跬步两人缺一半惟有过量汉不被时辰转果知分寸长却笑丈尺短楚水吴山雾一团森然云树谩劳攒梅花无意枝头放烂熳枝头验的传后二句是山野昔所和偈语居士高发时不知曾记之否敬以点破可发千载一笑。

　　文

　　上养庵和尚七十寿

　　鹅湖山高云赩奕如盖如幢金蕊色照世明灯坐道场一道灵光烛天北独步寰中意自殊南方知识迥良模推开辨老门前臼夺得兰公肘后符梅花枝上露消息倒跨燕都神骏逸金钩海底钧鲸飞天目峰头银浪激归来占断白云春饭糗羹藜绝四邻德比黄梅躬饷母诗同慈觉劝尊亲天生纯孝既如此等视众生犹一子开堂法乳润枯松说法金鳞跃芳渚今年七十从心度半倍赵州花甲数使得时辰珠走盘吞干日月壶县树眉毛似雪画难传万仞须弥耸巨川拟同嵩少追芳躅笑与支那较大千。

　　奠鹅湖和尚

　　某年月日弟子某谨以素馐香烛之仪致奠于鹅湖堂上示寂先大师养庵和尚之灵龛而言曰於戏先师灵心湛寂道性贞醇幻化八十春秋浑无起灭成熟千生善聚示有去来梅花枝上笑拈不夜之春茶铫炉边剩得活人之句见野燹而知起处境量消融封锁钥以验方来真机独露不起日旋三昧大施无碍钳锤悲花法雨洒人寰慈意戒雷轰碧汉不谓化仪告毕缘应已周金棺掩耀俄惊白树以兴哀鹅水藏珠不睹玉毫之散彩白云惨乎无色瀑布凄以断流颓法门之华栋四众何依竭觉海之灵波群生失润某等夙承洪铸仰戴玄猷瞻模范以步趣风高莫及藉声光而提命恩大难酬叨餐法乳之深徒恋双趺之迹溪毛涧水聊为最后之纯陀海月山云永作吾师之供养至痛无文真照靡隔。

　　念佛文为栖霞一门禅人说

　　夫净土者乃一切众生究竟安身立命处也念佛者乃一切众生第一背尘合觉门也寂光真净惟是佛居从此垂作实报净方便净及同居净以接引彼菩萨人二乘人及凡夫人既从实以施权则无权而非实既随义以立名应顾名而得义惟净土之致不明故念佛之理亦昧但谓自性即是弥阤而不知弥阤不外自性但谓无念乃为真念而不知净念即是无念是以究极于一心不乱则诸佛心内众生时时成道托修于执持名号则众生心内诸佛念念证真念惟是佛如百川朝宗大海佛全在念如琉璃内含宝月不惟感应道交亦且自他不二但令谛信不疑决定无诸岐曲也余幼慕禅宗得入寿昌之室谬承记莂三十余年寥寥海内有唱莫和刁刀鱼鲁转见参差方知祖师西来事出非常有大利者必有大害功高易进无如净土一门念佛得度今正是时之语非欺我也一门禅友结莲社于栖霞禅室摄念佛人同归净土可谓末世津梁人天标榜乞余一言以作警策余尝谓一切行者须信自心有成佛种子信如来有接引大愿信有净土可生信有弥阤可见将一句佛号蓦直念去念到一念不生则凡心即是佛心更何生死不了真可谓直捷稳当者矣势至圆通文殊三昧谁有志者而肯舍置弗修习哉。

　　放生文为报恩自观以之二禅人说

