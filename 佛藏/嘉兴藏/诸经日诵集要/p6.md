<!-- { "loadSidebar": true } -->
　　闻如是一时佛在舍卫国。祗树给孤独园。大目犍连。始得六通欲度父母报乳哺之恩。即以道眼。观视世间。见其亡母。生饿鬼中。不见饮食。皮骨连立。目连悲哀。即以钵盛饭。往饷其母。母得钵饭。便以左手障钵。右手抟食。食未入口。化成火炭。遂不得食。目连大叫。悲号涕泣。驰还白佛。具陈如此。佛言汝母。罪根深结。非汝一人。力所奈何。汝虽孝顺。声动天地。天地神祗。邪魔外道。道士四天王神。亦不能奈何。当须十方众僧。威神之力。乃得解脱。吾今当说。救济之法。令一切难。皆离忧苦。佛告目连。十方众僧。七月十五日。僧自恣时。当为七世父母。及现在父母。厄难中者。具饭百味。五果。汲灌盆器。香油锭烛。床敷卧具。尽世甘美以着盆中。供养十方大德众僧。当此之日。一切圣众。或在山间禅定。或得四道果。或在树下经行。或六通自在。教化声闻缘觉。或十地菩萨大人。权现比丘。在大众中。皆同一心。受钵和罗饭。具清净戒。圣众之道。其德汪洋。其有供养。此等自恣僧者。现在父母。六亲眷属。得出三途之苦。应时解脱。衣食自然。若父母现在者。福禄百年。若七世父母生天。自在化生。入天华光。时佛敕十方众僧。皆先为施主家咒愿。愿七世父母。行禅定意。然后受食。初受食时。先安在佛前。塔寺中佛前。众僧咒愿。竟便自受食。时目连比丘。及大菩萨众。皆大欢喜。目连悲啼泣声。释然除灭。是时目连母。即于是日。得脱一劫饿鬼之苦。目连复白佛言。弟子所生母。得蒙三宝功德之力。众生威神之力故。若未来世一切佛弟子。亦应奉盂兰盆救度现在父母。乃至七世父母为可尔否。佛言大善快问。我正欲说。汝今复问。善男子。若比丘比丘尼。国王太子大臣宰相。三公百官。万民庶人。行慈孝者。皆应先为所生现在父母。过去七世父母。于七月十五日。佛欢喜日。僧自恣日。以百味饮食。安盂兰盆中。施十方自恣僧。愿使现在父母。寿命百年。无病无一切苦恼之患。乃至七世父母。离饿鬼苦。生人天中。福乐无极。是佛弟子。修孝顺者。应念念中。常忆父母。乃至七世父母。年年七月十五日。当以孝慈忆所生父母。为作盂兰盆。施佛及僧。以报父母。长养慈爱之恩。若一切佛弟子。应当奉持。是法时目连比丘。四辈弟子。欢喜奉行(盂兰盆经终)。

　　金光明经空品

　无量余经　　已广说空　　是故此中
　略而解说　　众生根钝　　鲜于智慧
　不能广知　　无量空义　　故此尊经
　略而说之　　异妙方便　　种种因缘
　为钝根故　　起大悲心　　为人演说
　此妙经典　　如我所解　　知众生意
　是身虚伪　　犹如空聚　　六入村落
　结贼所止　　一切自住　　各不相知
　眼根受色　　耳分别声　　鼻嗅诸香
　舌嗜于味　　所有身根　　贪受诸触
　意根分别　　一切诸法　　六情诸根
　各各自缘　　诸尘境界　　不行他缘
　心如幻化　　驰骋六情　　而常妄想
　分别诸法　　犹如世人　　驰走空聚
　六贼所害　　愚不知避　　心常依止
　六根境界　　各各自知　　所伺之处
　随行色声　　香味触法　　心处六情
　如鸟投网　　其心在在　　常处诸根
　随逐诸尘　　无有暂舍　　身空虚伪
　不可长养　　无有诤讼　　亦无正主
　从诸因缘　　和合而有　　无有坚实
　妄想故起　　业力机关　　假伪空聚
　地水火风　　合集成立　　随时增减
　共相残害　　犹如四蛇　　同处一箧
　四大蚖蛇　　其性各异　　二上二下
　诸方亦二　　如是蛇大　　悉灭无余
　地水二蛇　　其性沉下　　风火二蛇
　性轻上升　　心识二性　　躁动不停
　随业受报　　人天诸趣　　随所作业
　而堕诸有　　水火风种　　散灭坏时
　大小不净　　盈流于外　　体生诸虫
　无可爱乐　　捐弃冢间　　如朽败木
　善女当观　　诸法如是　　何处有人
　及以众生　　本性空寂　　无明故有
　如是诸大　　一一不实　　本自不生
　性无和合　　以是因缘　　我说诸大
　从本不实　　和合而有　　无明体相
　本自不有　　妄想因缘　　和合而有
　无所有故　　假名无明　　是故我说
　名曰无明　　行识名色　　六入触受
　爱取有生　　老死愁恼　　众苦行业
　不可思议　　生死无际　　轮转不息
　本无有生　　亦无和合　　不善思惟
　心行所造　　我断一切　　诸见缠等
　以智慧刀　　裂烦恼网　　五阴舍宅
　观悉空寂　　证无上道　　微妙功德
　开甘露门　　示甘露器　　入甘露城
　处甘露室　　令诸众生　　食甘露味
　吹大法螺　　击大法鼓　　然大法炬
　雨胜法雨　　我今摧伏　　一切怨结
　竖立第一　　微妙法幢　　度诸众生
　于生死海　　永断三恶　　无量苦恼
　烦恼炽然　　烧诸众生　　无有救护
　无所依止　　我以甘露　　清凉美味
　充足是辈　　令离焦热　　于无量劫
　遵修诸行　　供养恭敬　　诸佛世尊
　坚固修习　　菩提之道　　求于如来
　真实法身　　舍诸所重　　肢节手足
　头目髓脑　　所爱妻子　　钱财珍宝
　真珠璎珞　　金银琉璃　　种种异物

　　金光明经空品(终)

　　诸经日诵集要上卷终
嘉兴大藏经　诸经日诵集要


　　诸经日诵集要卷中

　　佛说四十二章经

　　后汉迦叶摩腾同竺法兰译

　　尔时世尊既成道已。作是思惟。离欲寂静是最为胜。住大禅定降诸魔道。今转法轮。度众生于鹿野苑中。为憍陈如等五人。转四谛法轮而证道果。时复有比丘所说诸疑。陈佛进止世尊教诏一一开悟。合掌敬诺而顺尊敕。尔时世尊。为说真经四十二章。

　　佛言。辞亲出家为道。识心达本。解无为法名曰沙门。常行二百五十戒。为四真道行。进志清净。成阿罗汉。佛言阿罗汉者。能飞行变化。住寿命。动天地。次为阿那含。阿那含者。寿终魂灵上十九天。于彼得阿罗汉。次为斯陀含。斯陀含者。一上一还即得阿罗汉。次为须陀洹。须陀洹者。七死七生。便得阿罗汉。爱欲断者。譬如四支断不复用之。

　　佛言。出家沙门者。断欲去爱。识自心源。达佛深理。悟佛无为。内无所得。外无所求。心不系道亦不结业。无念无作。无修无证。不历诸位。而自崇最名之为道。

　　佛言。剃除须发而为沙门。受佛法者。去世资财乞求取足。日中一食树下一宿。慎不再矣。使人愚蔽者。爱与欲也。

　　佛言。众生以十事为善。亦以十事为恶。何者为十。身三口四意三身三者。杀盗淫。口四者。两舌恶骂妄言绮语。意三者。嫉恚痴不信三尊。以邪为真。优婆塞行五事不懈退。至十事必得道者。

　　佛言。人有众过。而不自悔。顿止其心。罪来归身。犹水归海。自成深广。何能免离。有恶知非改过得善。罪日消灭。后会得道也。

　　佛言。人愚以吾为不善。吾以四等慈护济之。重以恶来者。吾重以善往。福德之气常在此也。害气重殃。反在于彼。有愚人闻佛道守大仁慈。以恶来。以善往。故来骂佛。佛嘿然不答。愍之痴冥狂愚使然。骂止问曰。子以礼从人。其人不纳。实理如之乎。曰。持归。今子骂我。我亦不纳。子自持归。祸子身矣。犹响应声。影之追形。终无免离。慎为恶也。

　　佛言。恶人害贤者。犹仰天而唾。唾不污天。还污己身。逆风坌人。尘不污彼。还坌于身。贤者不可毁。祸必灭己也。

　　佛言。夫人为道。务博爱博哀施。德莫大施。守志奉道。其福甚大。睹人施道。助之欢喜。亦得福报。质曰。彼福不当减乎。佛言。犹如炬火。数千百人。各以炬来取其火去熟食除冥。彼火如故。福亦如之。

　　佛言。饭凡人百。不如饭一善人。饭善人千。不如饭持五戒者一人。饭持五戒者万人。不如饭一须陀洹。饭须陀洹百万。不如饭一斯陀含。饭斯陀含千万。不如饭一阿那含。饭阿那含一亿。不如饭一阿罗汉。饭阿罗汉十亿。不如饭辟支佛一人。饭辟支佛百亿。不如饭一佛学。愿求佛欲济众生也。饭善人福最深重。凡人事天地鬼神不如孝其二亲。二亲最神也。

　　佛言。天下有二十难。贫穷布施难。豪贵学道难。判命不死难。得睹佛经难。生值佛世难。忍色离欲难。见好不求难。有势不临难。被辱不瞋难。触事无心难。广学博究难。不轻未学难。除灭我慢难。会善知识难。见性学道难。对境不动难。善解方便难。随化度人难。心行平等难。不说是非难。

　　有沙门问佛。以何缘得道。奈何知宿命。佛言。道无形相。知之无益。要当守志行。譬如磨镜垢去明存。即自见形。断欲守空即见道真。知宿命矣。

　　佛言。何者为善。惟行道善。何者最大。志与道合大。何者多力。忍辱最健。忍者无恶。必为人尊。何者最明。心垢除恶行灭。内清净无瑕。未有天地。逮于今日。十方所有未尝不见。得无不知。无不见。无不闻。得一切智。可谓明乎。

　　佛言。人怀爱欲不见道者。譬如浊水以五彩投其中。致力搅之。众人共临水上。无能睹其影。爱欲交错心中为浊。故不见道。若人渐解忏悔。来近知识。水澄秽除。清净无垢。即自见形。猛火着釜下中水踊跃。以布覆上。众生照临。亦无睹其影者。心中本有三毒涌沸在内五盖覆外。终不见道。恶人垢尽。乃知魂灵所从来。生死所趣向诸佛国土道德所在耳。

　　佛言。夫为道者。譬如持炬火入冥室中。其冥即灭。而明犹存学道见谛。愚痴都灭无不明矣。

　　佛言。吾何念。念道。吾何行。行道。吾何言。言道吾念谛道。不忘须臾也。

　　佛言。睹天地。念非常。睹山川。念非常。睹万物形体丰炽念非常。执心如此得道疾矣。

　　佛言。一日行。常念道行道。遂得性根。其福无量。

　　佛言。熟自念身中四大名自有名。都为无吾我者。寄生亦不久。其事如幻耳。

　　佛言。人随情欲求华名。譬如烧香。众人闻其香。然香以薰自烧。愚者贪流俗之名誉。不守道真。华名危己之祸。其悔在后时。

　　佛言。财色之于人譬如小儿贪刀刃之蜜。甜不足一食之美。然有截舌之患也。

　　佛言。人系于妻子宝宅之患。甚于牢狱桎梏榔档牢狱有原赦。妻子情欲虽有虎口之祸已。犹甘心投焉。其罪无赦。

　　佛言。爱欲莫甚于色。色之为欲其大无外。赖有一矣。假其二同。普天之民无能为道者。

