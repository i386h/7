<!-- { "loadSidebar": true } -->
　　佛言。爱欲之于人。犹执炬火逆风而行。愚者不释炬。必有烧手之患。贪淫恚怒愚痴之毒处在人身。不早以道除斯祸者。必有危殃。犹愚贪执炬自烧其手也。

　　时有天神献玉女于佛。欲以试佛意。观佛道。

　　佛言。革囊众秽尔来何为以可诳俗。难动六通。去吾不用尔。天神愈敬佛。因问道意。佛为解释。即得须陀洹。

　　佛言。夫为道者。犹木在水寻流而行。不左触岸。亦不右触岸不为人所取。不为鬼神所遮。不为洄流所住。亦不腐败。吾保其入海矣。人为道。不为情欲所惑。不为众邪所诳。精进无疑。吾保其得道矣。

　　佛告沙门。慎无信汝意。汝意终不可信。慎无与色会。与色会即祸生。得阿罗汉道。乃可信汝意耳。

　　佛告诸沙门。慎无视女人。若见无见。慎无与言。若与言者。敕心正行。曰。吾为沙门处于浊世。当如莲华不为泥所污。老者以为母长者以为姊。少者如妹。幼者如女。敬之以礼意殊当谛惟。观自头至足。自视内。彼身何有。惟盛恶露诸不净种。以释其意。

　　佛言。人为道。去情欲。当如草见大火。来已劫。道人见爱欲。必当远之。

　　佛言。人有患淫情不止。踞斧刃上以自除其阴。佛谓之曰。若使断阴不如断心。心为功曹。若止功曹。从者都息。邪心不止。断阴何益。斯须即死。佛言世俗倒见。如斯痴人。

　　有淫童女与彼男誓。至期不来而自悔曰。欲吾知尔本。意以思想生。吾不思想尔。即尔而不生。佛行道闻之。谓沙门曰。记之。此迦叶佛偈。流在俗间。

　　佛言。人从爱欲生忧。从忧生畏。无爱。即无忧。不爱即无畏。

　　佛言。人为道。譬如一人与万人战。披甲操兵出门欲战意怯胆弱。乃自退走。或半道还或格斗而死。或得大胜。还国高迁。夫人能牢持其心。精锐进行。不惑于流俗。狂愚之言者。欲灭恶尽。必得道矣。

　　有沙门夜诵经。其声悲紧。欲悔思返。佛呼沙门问之。汝处于家。将何修为。对曰。恒弹琴。佛言。弦缓何如。曰。不鸣矣。弦急何如。曰。声绝矣。急缓得中何如。曰。诸音普调。佛告沙门。学道犹然。执心调适。道可得矣。

　　佛言。夫人为道。犹所鍜铁渐深乘(宋真宗注云当作尽字)去垢。成器必好。学道以渐深去心垢。精进就道。暴即身疲。身疲即意恼意。恼即行退行退即成罪。

　　佛言。人为道亦苦。不为道亦苦。惟人自生至老。自老至病。自病至死。其苦无量。心恼积罪。生死不息其苦难说。

　　佛言。夫人离三恶道。得为人难。既得为人。去女即男难。既得为男。六情完具难。六情已具。生中国难。既处中国。值奉佛道难。既奉佛道值有道之君难。既值有道之君。生菩萨家难。既生菩萨家。以心信三尊值佛世难。

　　佛问诸沙门。人命在几间。对曰。在数日间。佛言子未能为道。复问一沙门。人命在几间。对曰。在饭食间。去。子未能为道。复问一沙门。人命在几间。对曰。呼吸之间。佛言。善哉。子可谓为道者矣。

　　佛言。弟子去离吾数千里。意念吾戒。必得道若在吾侧。意在邪。终不得道。其实在行。近而不行。何益万分耶。

　　佛言。人为道犹若食蜜。中边皆甜。吾经亦尔。其义皆快行者得道矣。

　　佛言。人为道。能拔爱欲之根譬如摘悬珠。一一摘之。会有尽时。恶尽得道也。

　　佛言。诸沙门行道。当如牛负行深泥中。疲极不敢左右顾趣。欲离泥以自苏息。沙门视情欲甚于彼泥。直心念道。可免众苦。

　　佛言。吾视五侯之位。如尘隙。视金玉之宝。如瓦砾。视纨素之服。如敝帛。视大千世界。如一诃子。视四耨水。如涂足油。视方便门。如筏宝聚。视无上乘。如梦金帛。视求佛道。如眼前华。视求禅定。如须弥柱。视求涅槃。如昼夜寤。视倒正者。如六龙舞。视平等者。如一真地。视兴化者。如四时木。

　　诸大比丘闻佛所说欢喜奉行。

　　佛说四十二章经(终)

　　佛遗教经

　　姚秦三藏法师鸠摩罗什奉诏译

