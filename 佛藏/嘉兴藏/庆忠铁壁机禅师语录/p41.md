<!-- { "loadSidebar": true } -->

　　岁次壬寅八月初八日吉旦。

　　乡进士出身中宪大夫分巡云南安普道兼摄临元珥海道事按察司副使涪陵法弟子苇庵居士文可茹合手拜撰。

　　庆忠铁老和尚塔铭

　　文林郎知新宁县事槜李嗣法孙沈廷劢法名性

　　宗稽首拜撰

　　盖闻挹巨浸之波者无以测其浅深仰苍穹之峻者不能窥其远近是以妙门关键辟者实难觉苑渊深游者未易况乎智周十地行圆四等法雨旦聚则浸灌被乎群萌慧日扬辉则光明耀乎末后道超百亿化起大千至矣哉其慈悲摄诱之方神通影现之力殆莫可得而名言者哉我庆忠师翁铁和尚者讳慧机大慧十五世孙蜀北营山罗氏子也生于名阀世膺三组之荣人尽贵游代传一经之盛翁少而徇齐长有殊相十行一目工羔雁于髫龄七满八平现龙鳞于掌上人咸拟之木天一凤翁固拒夫玉润乘鸾天桃浓李付春风类西禅鼎之妙年辞偶木石草衣耽岩穴同释迦文之十九逾城感苦器之易凋怅危途之难久掩关一室诸苦备尝默坐垂帘神光每见迨抵忠南始遇吹万祖师瓢笠相从机缘有在当夫锡移白下蓬窗稿项坚同四誓之依比及钵返黄陵痛劄深锥会尽三顿之棒用能理穷象表思洞希微一踢禅床顿使百千粉碎三声爆竹放出四喝机权于时乘命秉拂遂首僧寮识者佥谓开死眼以日月之胸灵古血以珊瑚之舌矣及聚云迁化之后正师翁继席之年以如是人坐如是座以如是座坐如是人始聚云而云来而兴龙而平都而吟翁狮子之座高等于灯王继三教而集云而太平而牛首而宝圣龙象之英蹴踏于丈室全提正令并挈五宗卷生死关于三要三玄勘尽法门英俊总人境法于四料四拣斩新特地乾坤十坐道场按莫邪于肘后千僧绕锡震涂毒于当轩挹其孤标聆其微旨莫不濯之止水销以慧刀故能被物如霞偃风犹草公侯望尘而修敬宰官立雪以皈依组钵生花冠诸方而称盛宝坊焕彩振双径以再兴翁正录外著有药病随宜庆忠等集皆卫道之书寓箴时之意虽慈受垂童行之训长芦示龟鉴之文莫以加兹永可法矣至于牙签编柳玉管题蒲妙文字之化工并墨池之三昧偶尔游戏曲尽精微则又人所共宝也翁生于万历癸卯十月念二日以康熙戊申九月念一日晨起沐浴至午趺坐训励法众言讫遂逝先二日书遗偈凡请益问答笑谈自如嗟夫寒云凝而旦萎松声凄而暮哀生从者里来杨柳春临悬绿线死只恁么去梧桐秋尽落金风远迩赞扬四众悲慕茶毗日双睛不坏留眼目以照人天五色流珠表贞固以垂亿祀灵骨重如圭壁须发瑞现流璃凡在睹闻共叹希有昔者双树涅槃下舍利于金棺之火六种震动示奋迅于殑伽之河自古罕俦于今媲美翁得法龙象一十八人居士二人三山本师其第四也其余孙裔等英灵辈出莫可殚纪越二月本师以书请铭谓(劢)叨忝法系遂以相属顾惟不敏惧弗克辞则亦籍贞玟之微文少抒倾慕述生平之懿范承志禅规云尔。

　　铭曰。

　禅荒秋晚　　道替多岐　　有智者出　　是大导师
　导师为谁　　大慧之裔　　朝阳之孙　　吹万之嗣
　十坐道场　　无法可说　　目演妙音　　眉歌白雪
　不影金锤　　觌体呈露　　震激盲聋　　人天得路
　有纵有擒　　立宾立主　　峡水可飞　　峨山起舞
　敲钟谢响　　下载弥清　　云移虚白　　天返故清
　风吹不入　　雨普咸滋　　神足林立　　白象青狮
　径山明月　　继者艰微　　兹焉大振　　无能晦之

　　附祭文

　　维康熙七年岁次戊申十月朔丙寅越二十有九日甲午文林郎知新宁县事沈廷劢谨致奠于
师翁老和尚之觉灵曰从古真人大士类能超然于生死之际或诗偈谈笑或坐脱立亡垂之传灯昭示奕祀盖不独起信于后昆亦以见其平生所得力者如是不爽也去圣时远佛法渐陵明道者多行道者少当机则人人鼻孔辽天行证则在在我人未化求其大休大歇末后光明如古德之撒手去来者盖戛戛乎其难之恭惟我师翁铁老和尚以间世英姿绍明绝学语其悟也则五宗毕贯法法玲珑语其证也则万行庄严煌煌轨式用能润法雨于两川震法雷于九有莫不秀愚咸皈远迩推慕亦其道有以自致之也(廷劢)自筮仕入蜀诵其录言聆其操履赳敬有年昨冬投机于本师昙华和尚始克通问于法席荷蒙垂示肫切方谓忠新相去匪遥庶几抠谒莲阶印心有日乃于今岁季秋二十一日虔诚遣使上五家宗旨之歌为师翁祝庆而不意斋肃发函之日即师翁振衣据座示寂之日也呜乎哲人已萎古音遂遐不可慨欤役旋得遗偈并述茶毗时睛齿不坏舍利无数诸希有事使非禅心卓越戒律精严行到证到安能入大三昧种种三昧一时成就不可思议有如是之奇特者耶虽然切忌作奇特会试观临行一句只当打个瞌睡斯言也更莫作寻常会且如不奇特不寻常者一句有向老人常寂光中相见么吁八岁持斋兮十九行脚竹瑞天亲兮掌纹龙蠖舍利流珠兮齿睛不烁神足既已英英兮矧昭兹来者之足法行见斯道之大光兮而径山明月之可作呜呼尚飨。

　　　　　　　　　　　　(嗣法孙性湛重刊)

　　庆忠铁壁机禅师语录卷之二十终

　　庆忠机和尚年谱序

　　世尊未离兜率已降王宫则诞生何年未出母胎度人已毕则行道何岁末后曰吾四十九年未曾说一字则娑罗灭度何所缵述哉虽然若无阿难之结集不惟三藏十二部无传周昭之纪九龙之浴十九逾城六年证果始从鹿野苑终至熙连河亦竟等之镜花水月由是知万峰童真禅师之谱庆忠老人诚有说矣忠托迹西蜀以阀阅贵胤继释氏真传当明季启祯间正宗隐伏法脉危微应时而出是诞生之不偶也悬肘后符施格外机回狂澜于既倒丽佛日于中天十坐道场广利群品是行道之周遍也末后卓锡隆昌首丘聚云其曰惟有治平月年年映柳溪殆即双径明月堂之陨星乎又曰观自在归去来殆即双树涅槃会之告众乎概举生平言有章行有条怒骂嬉笑咸皆佛事故亲炙契旨者每多英杰之士荷法分化者不乏起宗之贤自此观之忠之继往开来其功伟扶危极溺其道大固本培根竖德立名其事全然非童师久侍巾瓶深悉首尾按年编次其出处巨细不几等之镜花水月也哉予虽不及见知于忠幸私淑诸人敢昭告于丛林曰童师之编年其郎阿难之结集也哉。

　　康熙甲寅孟春上浣西江弟子李道济拜撰

　　治平铁壁机禅师年谱

　　前住潭州万峰嗣法门人至善编

　　神宗皇帝万历三十一年癸卯

　　师蜀北之营山县人姓罗氏家世以一经传多科甲于是年十月二十日寅时降生生而面貌奇伟左手有莲花鳞鱼龙凤纹明直深邃举邑称异。

　　三十二年甲辰

　　三十三年乙巳

　　师三岁按谓云侍者曰我生三岁慈母携我渡渠县河我指水影谓母曰是从何来母曰儿此汝水影也我曰我从何来母莫之答归谓父曰是儿发言古怪恐尘世难留。

　　三十四年丙午

　　三十五年丁未

　　三十六年戊申

　　三十七年己酉

　　三十八年庚戌

　　师八岁父卒随母持斋是夕天气清朗景风四达见黄龙长数十丈自东北来腾于师顶师指谓兄兄曰龙也是年入乡校塾业铅堑日记万言文义不假师训自然通晓里中名俊咸称之曰此罗氏龙文也。

　　三十九年辛亥

　　四十年壬子

　　四十一年癸丑

　　师十一岁在乡社攻书时与族兄无著谋出世间事着曰汝年且幼未可及此他日遍历名山寻访至人未晚师弗怿者久之。

　　四十二年甲寅

　　四十三年乙卯

　　师十三岁与兄无著时游里之太蓬山灵鹫寺壮丽森严僧仪整肃内有一僧形仪挺异语论锋发乃语兄曰此吾之志也兄何不成我出世之志而乃置我粪壤间耶。

　　四十四年丙辰

　　师十四岁潜往太蓬遍觅高人至蓬之透明洞见葛陂乘羊处汉刘景读书处恍如旧识竟无归家志乃为同学勉归师忽忽不乐亦不工文翰母兄异之。

　　四十五年丁巳

　　师十五岁有元白道人修道大蓬师时与往来按文苇庵着师行录时有元白道者隐邑之大蓬山师往来叩问雅意玄学道者石局岩户辟谷半载师慕之母兄为师亲迎师辞之兄曰汝清姿映玉摛藻过人淡墨红绫木天一凤奈何作出尘想从黄冠游耶师曰人各有志从所愿耳。

　　四十六年戊午

　　师十六岁春与兄无著复往大蓬访元白道人白辟谷于万山深处岩岩陡绝严寒水谷师徒步往叩元尽心诱诲师曰可了大事否元曰大事吾未能亲达其道子有志可访济下儿孙苟或有缘必能申汝之志予明年将往终南欲作面壁公案未知机缘何如子志诚坚必能再会他日切勿谓吾为黄冠也。

　　四十七年己未

　　师十七岁一日闭户危坐寻自思惟我欲远征而乏良侣迩处又无高人低回久之不觉两泪垂下兄偶入问故师以实告兄白之母知师不乐尘网深以为忧。

　　四十八年庚申

　　师十八岁是年三月夜坐寝室定中忽见赤日入怀恍然惊觉自此夙慧日发异于常时出世之心愈加谆切其奈母之作难心去而身不能往师一日谓松书记曰我十八岁时虽未闻道胸中隐隐知有出世大事如人在宝藏库边只是取不出后来见聚云老人回观少时如远客还故乡。

　　光宗皇帝泰昌元年辛酉

　　师十九岁忽一梵僧至庭与语多所发药师异之其言洞晓精微兼达未来事复谓师曰佛日将沉汝何迷恋世网昔释迦文十九逾城汝今正是其时师闻言如冷水浇背自尔决志出家。

　　熹宗皇帝天启改元壬戌

　　师二十岁是年二月十九潜遁图入山计行次大竹县偶逢善士姚君留师筑室松间掩关危坐无昼夜日食米二握沸汤淡饮五味俱断关中三载心形益畅目中屡瞩异相种种疑情顿起欲扣元白以释其惑出关访之而白去终南矣。

　　二年癸亥

　　三年甲子

　　四年乙丑

　　师二十三岁受业于魏安之小院未几东下舟次平都地藏院谒灼然禅师然与语大奇之乃谓师曰观子形仪俊伟气宇如王定是法门柱石方今临济正宗惟聚云老人独步震旦子盍往见之母后时也且子如叶公之龙点则飞去复何难哉师持命顺舟抵忠南参聚云和尚尚曰奚往师白以终南寻道者事云笑曰子真昧于寻师者师见云丰仪迥异愿居弟子之列云曰若向来事道固善矣犹落傍蹊子欲我说夏后可也夏满乃求开示妒者恐师暗承衣钵每至阻之忽云出丈室师跪求法要云大笑而去乃自惟曰遇至人而不得一授果无缘至此乎遂欲捐躯赴水以俟将来。

　　五年丙寅

　　师二十四岁有僧湛持与师结为密友常拉渡江听讲楞严圆觉师自语曰经云但有言说俱非实义法师所讲者何谓哉直须放下册子可也师一日谓衡首座曰我昔听休法师讲楞严文义虽觉晓畅自揣于己分上了无交涉后来打翻漆桶始知我说法即诸佛说法非是强为法如是故乃拈拄杖曰者个是甚么座曰老汉败阙不少师便打座礼拜师曰我为你讲一部楞严了也。

　　六年丁卯

