<!-- { "loadSidebar": true } -->
嘉兴大藏经　朝宗禅师语录


　　重刻朝宗禅师语录缘起

　　松陵有汪仲廉者别号三眼居士笃信向上宗乘遍见知识始参报恩玉林禅师忽遇诺诺从江右来持宝华朝宗禅师录一册见之水乳相投有问道书宝华亦随有答及赐法名行敕皆从诺公锡镮往复惜未获觌面提持士因誓作祖师门下客终身不娶不治生产清净斋戒茆茨翛然一似深山枯衲性至孝奉母左右不离俟终老始入山岁戊子冬十月宝华顺世士不得亲炙为恨时诺公复持全录付汪如饥逢王膳矢志欲梓行南国吾邑有叶庆绳先生者于明季按东粤礼曹溪知信宗门后在白下遇师遂北面事之乞名行承字妙高居士汪得相与谋刻是录敛金未就己亥秋惜乎仲廉赍志长往庆绳相继不禄有遗镪属同志张行晔叶韩奕韩即庆绳之族也未几韩奕亦下世包仲将偕诸善友持录乞大觉老人删定因循岁月凡几前己未春迂过武林戴岵瞻先生斋头谭及宝华岵云我于大觉老人处得假一编在出示之犹是汪居士三十年前案头故物也迂时走晤诸友举往事如梦得醒亦随告韩奕嗣君名苏皋者忻然出汪遗镪付诸同事若行晔一乘辈邀迂介绍叩岵翁主裁删刻已颔之不意今辛酉春仲岵翁忽捐馆寻入夏过仁长园亭留宿力促迂摄任其事迂合爪云敬从是役仁长岵翁之长君也与叶苏皋皆肯继述先人之事两君亦个中人也五月望携锡过戴氏斋居校定此录付梓取诺诺所编而约之有客云闻汪居士必梓完录以行今以诺编而复约之何也迂云非故约之也特限于资斧耳庸讵知甘露一指苏遍尘痾师子乳一滴并散驴乳十斛脱使朝和尚昔年面目未现时此录全无一画脱或此老舌腕犹存师音在响又谁竟其首尾偏圆何多寡之足论哉客复云此翁有榷论玄要别集恐不应逸迂云玄要自玄要透向上关者人自领会古云文殊不知普贤昔杨子云草太玄时皆不好独桓谭以为绝伦叹曰后世有杨子云必好之也岂非抱独知之契以俟后世云尔又唐韩昌黎文公没而其集湮敝无有识者二百年而始遇异代知己欧阳修颇好之每对人必曰当读韩子书三十年而后学者争趋韩由是称大家必推韩始而推韩自欧阳子始呜呼道固有行于远而止于近有忽于今而贵于后者今宝华拈提玄要之别集将谓是欤非唯世间好恶之使然亦俟时而后出我何敢逸之岂不闻三世诸佛宣说一大藏经教是覆瓿纸耶历代祖师判断千七百则烂葛藤公案是闲家具耶客曰止止以予己意而去取恐有不合迂笑曰某本不会佛法的人是胡可妄臆去取乎举一喻以明之昔白傅每创一稿对家媪吟咏之媪竖点头始入集横点头姑置之夫白公之才情冠古今何以所著诗文不质之于当代名公钜卿顾独点头去取听之目不识丁之灶下媪耶真堪绝倒人世噫吾人一种真性灵往往贯金石格无情而况有知有觉之媪乎故向他耳门吟咏一过去取定之矣岂非以真合真如镜照镜迂今不独作宝华家里嫫姥且为三眼居士了三十年未了之公案孰曰无补客唯唯而退试看过去诸公于寂定中咸踊跃称庆迂子炷香顶祝愿诸公乘般若正因再来法苑金汤俾捐赀助刻者暨现在留心同事摄者福龄咸厚共证菩提。

　　时
皇清康熙二十年龙集辛酉畅月日松陵迂公寤庄识于钱塘戴氏娑罗园中

　　重刻朝宗禅师语录目次一卷缘起上堂二卷上堂三卷上堂四卷小参五卷小参晚参升座六卷普说七卷机缘八卷请益九卷法语颂古杂偈佛事十卷书问塔铭

　　朝宗禅师语录卷第一

　　侍者　行导　编

　　住金陵祇陀林

　　崇祯六年十一月初三日缁素众等请开堂至法座前以拄杖指云建法幢立宗旨须是宝华王座始得若有路可上更高人也行遂升座拈香云此一瓣香上祝皇帝圣寿万年伏愿明逾日月德配乾坤次拈香云此一瓣香奉为满朝文武阖国官僚现前护法宰官本郡缙绅孝廉文学伏愿勋名上达禄位高崇并今辰设斋檀越等共证最上乘各获无生忍次拈香云此一瓣香千生埋没七载辛勤劈头遇着辣钳锤三翻四覆末后重遭恶炉鞴七穴八穿爇向炉中供养现住浙江明州天童堂上密云悟老和尚用酬法乳之恩乃就座参头白椎云法筵龙象众当观第一义师云若论第一义谛现前僧俗围绕人物交罗早已一时显露了也金不博金水不洗水且作么生观众中有善观者出众相见僧问和尚开堂有何祥瑞师云光天化日进云还有向上事也无师云僧俗交参僧拟议师便喝问四面逼来向甚么处去师云者里去进云毕竟向甚么处去师云者里是甚么所在僧礼拜师云却被四面逼杀问雪风凛凛慧日洋洋大开炉鞴陶铸圣凡不假煆炼一句作么生道师云死虾蟆进云古人不下禅床接人三门外接人未审和尚作么生接人师云总不接者死汉进云恁么则临济宗旨灯灯续焰也师打一棒云灯灯续焰事如何僧礼拜师便喝乃云一见便见直下绝狐疑一得永得当阳生赫昱同明同暗瓦砾增光同死同生虚凝绝谓直得大悲千手眼提掇不起鉴照难施从无一法与人何用棒头取证纵有千钧力量也难喝下承当还会么若向者里会得犹是从上旧规祇陀今日开堂且道斩新条令一句作么生道拈拄杖云开口便见胆开门便见山肚里忒儱侗棒下太颟顸撞着生铁汉打破鬼门关卓一下遂举今日护法东郊毕银台赠偈云尽日无声诵法华转迷迷转白牛车曹溪一滴无文字火宅原来是故家吾为说法者下一转语师云山僧亦转一语以酬之一棒当头转法华何须更要演三车从来不饮曹溪水到处溪山是我家居士又偈云五千四百无文字端坐阇黎却转全藏主教他从外觅鞠躬叉手竟茫然吾为听法者指一密因师云山僧亦指一密因以和之头头法法无文字情与无情体用全珍重座前听法者谁人到此不安然大众护法如是偈山僧如是和且道护法底是山僧底是还委悉么卓拄杖云城市山林皆得意庙堂草莽尽王臣下座。

　　冬至上堂云欲识佛性义当观时节因缘时节既至还有识佛性义者么出来对众证据僧问最上一着如何道师打云枯树重荣进云打碎银山铁壁师云你向何处安身僧礼拜师又打问如何是冬至境师云腊梅今日放进云如何是境中人师云洒洒落落进云如何是人中意师云痴痴憨憨居士问如何是向上一着师云顶门突出金刚眼士礼拜师云大地山河一印中乃云群阴剥尽断送衲子命根一阳复来显发当人机要坐断两头滴水滴冻千圣齐立下风略通一线融雪融霜万象咸提向上正当恁么时物外安身一句作么生道良久云岁寒然后知松柏之后凋下座。

　　上堂云见色非干色闻声不是声衲僧门下事犹在半途程还有不涉程途者么僧问第一句荐得堪与佛祖为师如何是第一句师云未问已前荐取进云第二句荐得堪与人天为师如何是第二句师云适来道过了也进云恁么则梵语唐言从他辨别师云犹涉廉纤在进云第三句荐得声未绝师打云我者里用者句不着进云恁么则斩断葛藤窠平息野狐疑去也师云不闻狮子吼惟听野干鸣僧便喝师云果然僧喝两喝便出去问如何是鬼神不测师云多多益善问如何是西来第一义师云落二落三进云为甚么落二落三师云落七落八进云多了些师打云我若不打你连我也是瞎汉乃云见彻非眼眼见则瞎闻洞非耳耳闻则聋瞎却眼聋却耳南泉刀下斩猫儿赵老庭前生柏子端的得一回汗出胸襟流出还与岩头岂学玄沙封张白纸繁兴大用觌体全真千圣共传无底钵镇州萝卜重三斤东舍织机底连宵不歇西邻种菜底整日不停天上云行似白驹过隙树头风过如乌鸦噪庭历历根尘脱落堂堂闻见分明只是诸人到者里十个有五双换却耳朵眼睛因甚如此只为头头忒现成蓦拈拄杖卓一下云还知落处么复卓一下便下座。

　　腊八上堂云从门入者不是家珍从缘得者永无退失释迦老子睹明星悟道且道是从门入邪是从缘得邪明眼者试出来断看有僧出礼拜师竖起拂子云者个与明星相去多少僧拟议师便喝僧又伫思师打云原来伎俩只如此问不是从门入不是从缘得师拈棒打云速道速道进云从者里入师云前言何在僧无语师又打问无形无相觅不着时如何师打云却打得着乃云今朝正是腊月八释迦老子眼睛瞎白日青天被鬼迷夜对明星将眼刮自家盲昧已堪怜引得群盲泥土撒一年一度闹哄哄尽未来际难合煞祇为当年遗祸根后来漆桶枝边揠山僧忍俊不自禁谨对人天大众前以拂子掷下云今为汝等连根拔且道拔断后有何消息合掌云我不敢轻于汝等汝等皆当作佛喝一喝卓拄杖下座。

　　元旦上堂云去年何处去今年何处来来去两重关当阳一击开还有共相证明者么试道看问答不录乃云去年实不去今年实不来年年各自年其间绝往回所以道是法住法位世间相常住竖起拂子云者个是世间相放下云唤甚么作常住法复竖起云者个是常住法放下云唤甚么作世间相若也会去日日是好日年年是好年其或未然良久云大年初一絮絮叨叨不如举则旧公案却还扯得个平交遂举僧问镜清新年头还有佛法也无清云有僧云如何是新年头佛法清云元正启祚万物咸新僧云谢师答话清云镜清今日失利又举僧问明教新年头还有佛法也无教云无僧云日日是好日年年是好年因甚却无教云张公吃酒李公醉僧云老老大大龙头蛇尾教云明教今日失利师云二大老为一方化主新年新岁被两个担板汉捏定死蛇头彼此俱失利可谓玷辱门风祇陀则不然忽有问如何是新年头佛法亦不与他说有说无便与劈脊三十不惟扶竖门风亦为古人出气虽然忽有个汉出来道和尚棒教谁吃亦向他道祇陀今日失利且道与古二老还有优劣也无若道无优劣又道为古人出气若道有优劣今古皆失利优劣在甚么处便下座。

　　元宵上堂居士问十四日已去十六日未来正当十五日乞师举唱师云亏你者一问进云此犹未是学人问处师云错过了也士便喝师便打乃云上元正月半那事如何判家家户户灯个个人人玩觌体弗乖违何须重打算若打算眼睛乌豆换不打算喝一喝云当阳着眼看且道看个甚么四五百条花柳巷二三千处管弦楼有居士出众礼拜师打云到者里一棒少你不得下座。

　　师诞日解制上堂僧问古人道麻绳下水一步紧一步和尚如何解制师云因甚刺脑入胶盆进云解制后如何煆炼衲子师云一任东去西去僧礼拜师乃云牢笼不住底直须透出牢笼包裹不得底始解打开包裹今辰祇陀解制之日即山僧母难之辰诸人若知祇陀今日解制底消息便会得山僧三十一年前出母胎底消息若会得山僧三十一年前出母胎底消息便会得祇陀今日解制底消息自他不隔前后不移同事同时同得同证头头无碍独蹈大方无绊无羁自繇自在岂不是出阴界底汉超方外底人虽然若到诸方不得错举还知么丈夫自有冲天志岂向他人行处行下座。

