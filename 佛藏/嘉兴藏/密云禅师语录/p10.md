<!-- { "loadSidebar": true } -->
　　上堂开示云今日升座为世庵法侄哀求作礼谓今日七月时分忆昔目连尊者为母遗置盂兰胜会故某为先母吕氏设斋供养大众乞示华严圆旨某愿先母乘胜缘明胜旨证胜果悟上座道老僧出家年晚为生死事急无暇及于教乘秪有两句笨直话说了去罢你也替我不得我也替你不得父子上山各自努力拽取东胜神洲与西牛贺洲斗额不为分外恁么见得行得要会华严圆旨有甚么难不见永明谓此经为纯真法界法界者四圣六凡是也四圣六凡正眼观之纯一真相经云佛身充满于法界普现一切群生前楞严云妙性圆明离诸名相本来无有世界众生法如是故不假强为所谓真如净境界一泯未尝存能随染净缘遂成十法界净缘有大小故证四圣之果而有殊染缘有重轻故感六凡之报而不等要且虽成十法界界界皆圆众生若不圆则不流转异类及成佛道佛菩萨若不圆即不随类应身广度众生但一界悟入界界无余一人迷时类类各别各别则不能互摄互融无余则何妨问此答彼所以道男子身中入定时女子身中从定出东方人定西方起男身没女身彰如是则何妨母身没子身彰佛佛悟此不见优劣相不生人我见成一真法界故永嘉云梦里明明有六趣觉后空空无大千盖法界体各各圆满具足只争悟与不悟悟则当下透脱觌体全彰永断轮回所以相替不得各要努力然法界有事有理有事理无碍有事事无碍未悟之人只见其事不见其理业识茫茫无本可据若悟之人只据本分一着盖天盖地无天堂可欣无地狱可厌处处圆融事事无碍故真净和尚云事事无碍如意自在手把猪头口诵净戒趁出淫坊未还酒债十字街头解开布袋蓦拈拄杖云事事无碍如意自在信手拈来贯彻法界佛鬼妖魔无此无彼地狱天堂卓拄杖云一槌粉碎直令吕氏母子目前相见乌用如目连入地狱方能救得掷拄杖云还见么喝一喝下座。

　　腊八起阅藏千日禅期上堂开示云今日升座无他盖为释迦如来悟道之辰本山启建阅藏禅期之日虽然如是只此两端众兄弟当知期悟为本阅藏为末不见世尊当初弃王宫入雪山静思六载于腊月八夜举头睹明星忽然大悟何曾有三藏十二部看阅而悟来又于灵山会上拈花迦叶微笑遂以清净法眼涅槃妙心付嘱传化谓之教外别传所以阿难问云世尊传金襕袈裟外别传何事迦叶召云倒却门前刹竿着阿难从此大悟为第二祖于是祖祖相承至二十八祖达磨大师遥观此方有大乘根器遂航海来初见梁武帝帝问圣谛第一义众兄弟梁武深解教乘故知圣谛为极致而不知达磨秉教外别传之旨直截一挥便乃不知落处直至嵩山面壁九年方得慧可大师来乞安心被磨一拶欲觅个心与磨安尽其精神而不能将得出便彻见本体当下休歇磨亦见他彻底悟处乃与之印可云为汝安心竟继有三祖亦只见得罪无自性本体露现故二祖亦与之印可云为汝忏罪竟至于六祖一闻应无所住而生其心便乃大悟又何曾待阅三藏十二部然后悟哉更有灵云见桃花而悟道香严击竹以明心乃至宋世大慧杲禅师十八岁参禅至三十六岁闻佛果禅师举诸佛出身处薰风自南来殿阁生微凉方才瞥地众兄弟略举从上世尊至此无不以悟为期然且遇缘不一奚必待睹明星而悟道耶遂举拂子云只者拂子已刺破释迦老子眼睛穿却释迦老子鼻孔负命者上钩来为释迦老子出气便请归家稳坐有么有么良久云无则普请归堂掀翻海藏去也下座。

　　上堂开示云知而无知不是无知而说无知会而不会不是不会而言不会所以道具足凡夫法凡夫不知具足圣人法圣人不会圣人若会即同凡夫凡夫若知即是圣人即是圣人无凡夫可知即同凡夫无圣人可会无圣人可会则众生度尽恒沙佛无凡夫可知则诸佛何曾度一人如是说者无能说所说如是闻者无能闻所闻各各历历孤明露出本来面目发挥本地风光怎肯囊藏被盖正当恁么时为人拶着又且如何喝一喝云切莫错对便下座。

　　小参

　　病起小参举五祖演和尚云如今人似发疟一般寒一上热一上不觉过了一生矣只此两句话悟上座生平亦只寻尝看过了适才病中体之可谓断尽人病不惟未打彻底人有时为此事急切着忙有时丢在无事甲里设使彻底人于日用现行处亦未免触事则因事生心缘无便依无息念被寒热二途打作两截今日更为一颂一番寒了一番热服尽多方药不痊直得一身白汗出始觉从前怗怗然今日禹门重颂出举似禅人紧着鞭且道鞭头落在甚么处便起身。

　　天封寺舒安律师请小参世尊出世说法四十九年谈经三百余会至拈花教外别传方了本怀故教立戒定慧三法曰因戒生定因定发慧尔我既出家当须出三界了生死方始事毕若但持戒止免三途既兼生定止超六欲若其发慧方超三界故以发慧为主然今时多言慧竟不知发慧之繇如要发慧须是明心六祖云即心名慧即佛乃定定慧等持意中清净是以心若苟明意自清净于日用头头无丝毫过患所以我笑岩师翁道欲无禅禅无欲相夺相倾事不厌俗故曰清净行者不上天堂破戒比丘不入地狱蓦拈拄杖云通玄者里又且不然喝一喝云且道是戒耶定耶慧耶是心耶佛耶是清净耶破戒耶是上天堂不上天堂耶是入地狱不入地狱耶又喝一喝云切莫停囚长智便下座。

　　元宵兼示化主小参今朝正是正月半通玄峰顶无灯看秪要诸人返自观迥脱根尘尝焕焕尝焕焕大地虚空无畔岸森罗万象历历同参一切众生明明共伴若人如是见彻气质如是变化本无能化所化之人亦无能施所施之物化者施者吾道一贯虽然如是更有一事且去化缘归来重新打算。

　　为洞阳蔡公对灵小参本体恒然无生无灭正眼洞明离出离入秪因见倒惑生认境漂流以致轮回不息若能当头坐断一念返本纯源便是当处超脱所以道净法界身本无出没大悲愿力示现受生虽然如是正恁么时逍遥独脱一句作么生道卓拄杖云还委悉么但随信脚腾腾去遍界无非净法身。

　　施近桥居士追严请小参重阴极尽一阳生万化苏回省旧容赤骨条条全体露了无一物见枯荣既不见枯荣即今眼眼相觑是个甚么若向者里见得彻觑得透便见施智乐二先人生本非生死本非死且坐断生死路头一句作么生道脱体迥超生死见全身出没绝行纵卓拄杖一下。

　　解制小参豁开顶门正眼见空向背安排洞彻足底根源踏破住行踪迹如是则净裸裸赤洒洒清寥寥白滴滴没可把无结制之可结无解制之可解正与么时秪如路逢达道人莫将语默对且将甚么对还委悉么一僧出云云开见日师云眼花作么僧无语师与当头一棒云冤家撞着对头人两两相相无避处遂起身。

　　小参兹因梵清禅人秉师无声遗命请老僧升座虽升此座别无他说只述他甲子年于天台通玄寺参老僧忘了他底问头只记得大棒打他一顿当时想未必能领略后来有个会处乙丑年到金粟来见老僧云当时再大大打几下免得今日来见和尚据此语这兄弟实在棒下见得透所以病四十余日安安稳稳与寻尝人不同大概参禅人贵要生死心破生死心破不见有生死病苦可得生死病苦全体觉相故玄沙云亡僧面前便是触目菩提既是触目菩提且道无声两三日甚处去也莫是烧了化了么莫是不生不灭去了么遂卓拄杖云还见么下座。

　　师过秀水孝子金善镕等为先君玄石公请对灵小参秀水年年秀青山岁岁青秪因人不觉刚自见迁更以拄杖敲净瓶云击碎蟠桃核方见旧时仁急荐取好惺惺顿证无生地高登安乐城崇成无漏业端坐宝莲心复敲一下云还见么下座。

　　为祝公懒庵居士对灵小参生死去来全体现阴间阳世本无边所以道无边刹境自他不隔于毫端十世古今始终不离于当念只因离于不离隔于不隔遂乃见倒惑生妄生分别于无生见生无灭见灭随境有无心存取舍遂致轮回不息乃以拄杖指灵几云直须当头点破管教全体显现一念尝光现前永证不生灭地所谓无尝生死法与我不相干若能如是解不用哭苍天正恁么时高超物表立命安身一句作么生道良久云千峰势到岳边止万派声归海上消。

　　除夜小参一年三百六十日日日撞到今宵极个中极处体全彰杀活全承此恩力是以古喻尔我临命终时眼光落地底时节眼光既落地耳光亦落地鼻光亦落地舌光亦落地身光亦落地意光亦落地六光既落地则无见闻觉知之情何有声色触法之翳净裸裸赤洒洒清寥寥白滴滴一片本地风光一着本来面目到个里所作俱息无佛道可成无众生可度无生死可断无涅槃可证然后天是天地是地僧是僧俗是俗于者一片地都来没干涉虽无干涉瞒他一点不得虽瞒不得不假思议之心全凭者片本地风光靡所不周靡所不遍所以道日应万缘而不挠其神千难殊对而不千其虑正当恁么时除夜分岁一句作么生道白云尽处是青山行人更在青山外便归方丈。

　　解制小参觌面分付尚涉廉纤直下承当犹存情识玄机独唱截断众流恁么也不得不恁么也不得恁么不恁么总不得事不获已放一线道开第二义门三月结制挂起钵囊放下复子便作安居今朝解制着却草鞋担却担子便为行动殊不知天童者里日日着草鞋日日担担子未尝向诸人道安居行动诸人若会时时安居之地事事出身之路恁么也得不恁么也得恁么不恁么总得设若两头不涉中间不立又有甚么恁么不恁么得与不得正当诸人分中如何通信莫是拳一拳掌一掌么莫是打一棒喝一喝么莫是弹一弹竖一指么莫是说道理呈见解么莫是总不恁么以坐具拂一拂便行么如此者总是依草附木良久云须知自有冲天志莫学他人行处行。

　　孝子何通遇通理荐亲请小参云今日升座盖因二孝子先考行素何公存日怒其家人假托三宝以嗔心加毁观音像于坑厕故二孝子乞山僧升座对众发露为先考忏悔二孝子既发此孝心不惟佛菩萨慈悲即行素何公亦皈依三宝所谓子孝则父必慈然而山僧不须别说即举观音妙智之力令行素何公证此妙智则因地而倒还因地起岂止忏涤罪愆亦可与观音菩萨把手共行遂举起拂子云者便是观音妙智之力若唤作拂子即不能证妙智不唤作拂子亦不能证妙智若不见拂子亦不不见拂子即见性空见性既空眼不缘色闻性亦空耳不缘声乃至分别亦空意不缘法所谓一根既返源六根成解脱然后即见一切众生皆随境颠倒随情造业随业受报三界升沉无有休息如是发同体之悲兴无缘之慈所以道闻性空时妙无比思修顿入三摩地无缘慈力赴群机明月影临千涧水掷拂子下座。

　　结冬小参千结制万结制只为求法嗣千安期万安期无非以悟为期悟则事同一家可与佛祖把臂共行续佛慧命传祖心灯尽未来际相续不断兹衲子之所当立志之事也六祖云心地含诸种普雨悉皆萌顿悟花情已菩提果自成且道作么生是顿悟花情底意旨从上来悟者甚多呈悟者亦不少总之不若当时归宗会下有个智通禅者忽然半夜起来大喊云我大悟也我大悟也宗唤来问汝道大悟悟个甚么通云师姑元是女人做者个便是顿悟花情已底样子也虽然如是丈夫自有冲天志莫向他人行处行复云兹因王居士求子嗣故老僧举结制求法嗣之所以然求法嗣之定不虚求子嗣者必然有正当恁么时甚么人证明卓拄杖一下。

