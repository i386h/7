<!-- { "loadSidebar": true } -->
　　上堂声前一句无处出气当阳一机直下猛觑直下觑透坐断要津不通凡圣提得天上人间用去初无把柄到处逢人蓦面欺直截单提全正令要使个个超佛越祖人人鼻孔辽天蓦拈拄杖云当恁么时如何通气他家自有通霄路便下座。

　　上堂树雕叶落明明脱体全彰云散天空杲杲日轮当午正恁么时霜风劈面来诸人还觉寒毛卓竖也无若也觉得如龙得水似虎靠山日用头头全体露折旋俯仰没遮拦喝一喝下座。

　　开炉上堂般若如大火聚拟之则燎却面门蓦拈拄杖连卓云当炉不避火者与拄杖子相见僧问正偏兼带即不问临济家风事若何师便打僧拟进语师复打云再犯不容乃云火焰为三世诸佛说法照顾眉毛多少茎三世诸佛立地听历历分明赤骨惺死柴头发浑身焰始可联辉继祖灯喝一喝卓拄杖下座。

　　上堂有问有答正是业识茫茫无问无答亦是无本可据直饶闻恁么道撩起便行未免落在山僧圈缋里且不涉化门一句如何通信卓拄杖云举头天外看谁是我般人下座。

　　师六旬诞日上堂人人尽道今日生谁谓老僧今日死但了死生个一时莫问世间花甲子下座。

　　施主送绉纱法衣请上堂祖师西来传衣表信老僧今日据衣征信还有知信处底么出来对众证明良久乃云冬天披领夏袈裟引得时人笑转赊若会其中个消息方知锦上更添花一僧立座前拟开口师打云还知么便下座。

　　上堂今朝是汝诸人满期之日又是诸人圆戒之辰亦是释迦老子眼光落地时节若知释迦老子眼光落地处便是诸人圆戒处亦是诸人满期处何以长期短期千期万期无非以悟为期若也悟去便知适来许多问答处遂举拂云正恁么时收因结果一句作么生道掷下云鲸吞海水尽露出珊瑚枝复举僧问盐官如何是本身卢舍那官云与我过净瓶来僧移净瓶至官云却安旧处着僧安旧处复来问官云古佛过去久矣师云盐官虽善使唤者僧大似劳而无功今日忽有人问如何是本身卢舍那劈脊便棒管教彻骨彻髓永劫不忘遂拽拄杖下座一时打散归方丈。

　　施主请上堂僧问檀信敬持无米饭前来供养十方僧如何是应供一句师云此去杭州一百五进云应供一句蒙师指今日升堂事若何师云败也败也露也露也进云大众证明某甲礼拜师云好不识羞僧便喝师云再喝一喝看僧又喝出堂师乃云此去杭州一百五步步何曾有回互一毫头上通消息十方世界全体露卓拄杖下座。

　　上堂僧问伤嗟今古人几个知恩德今古时人则不问如何是知恩报恩师云惜取鼻孔进云此犹是报恩边事如何是知恩师云鼻孔也不识乃云兹因如盛等五僧为荐师长父母乞老僧升座适来乘白代请云此五人俱无父母师长大众者一句请词好个消息何以若据老僧看来不独此五人无父母师尊尽大地一切人类俱无父母师尊秪因见有父母师尊便见有彼此人我各立种种分别取此舍彼取彼舍此遂有憎爱致成轮转流浪生死故诸佛世尊起大悲心示现降生开示悟入佛之知见令向父母未生以前一觑觑透不惟自己不从父母所生便见父母师尊一切众生人人尝光现前个个壁立万仞不妨与释迦老子同个鼻孔出气所以道未离兜率已降王宫岂从父母所生未出母胎度人已毕岂从师长成立释迦老子得者一着出世四十九年谈经三百余会秪要人人明得者个消息且道释迦老子即今在什么处若知释迦老子去处便见得父母师尊去处若知父母师尊去处便见得人人自己去处若知自己去处便报得父母师尊之恩正当恁么时报恩一句作么生道将此深心奉尘刹是则名为报佛恩下座。

　　高丽僧昙晦请上堂僧问云月不殊乡国有异当阳一着迥绝遮拦云月不殊即不问当阳一着事如何师云放汝三十棒进云恁么则知恩有地师云不知痛痒汉乃呈拄杖云个条拄杖别无才秪点诸人眼豁开彻见本来真面目不见凡胎与圣胎掷拄杖云见么喝一喝复举德山云今晚不答话问话者三十棒时有僧出礼拜山便打僧云某甲话也未问为甚却打某甲山云你是甚处人僧云新罗人山云未跨船舷时好与三十棒师云德山行逸群之令格外提持固是好手老僧即不然待伊云新罗人便与连棒打出使伊做个脱洒衲僧岂不快哉却云未跨船舷时好与三十棒者僧未免向未跨船舷时新罗国里躲根大似龙头蛇尾老僧恁么批判众中莫有为德山作主者出来与老僧拄杖子相见无则老僧作一场独弄去也拽拄杖下座一时打散归方丈。

　　尔立董居士请上堂声前一句人人本具放过一着落在第二若不放过打出骨髓因甚如此只为诸人不自荐取若也荐取所立卓尔以拄杖击香几云还荐么卓一卓下座。

　　开炉上堂金粟今日开炉竟无半个榾柮莫言冷落空疏要冻诸人彻骨苟彻骨撞头磕额乾坤窄喝一喝复云大道秪在目前要且了无遮障为甚等间问着十人五双口似磉盘秪为太分明本非男女相复喝一喝下座。

　　诞日上堂一年一度生一年一度老当人透过两重关白发童颜非老少非老少脱体翻成无价宝嗟见时人不善谙到头哀送埋青草喝一喝下座。

　　弥陀诞日僧本光请上堂老僧昨日是生日弥陀今日是生日我比弥陀先一日三世诸佛从此出所以道一切诸佛及诸佛阿耨多罗三藐三菩提法皆从此经出既从此出可谓诸佛老僧儿老僧诸佛父诸佛父法尔迥超凡圣路我见灯明佛本光瑞如此说甚娑婆并净土喝一喝下座。

　　上堂僧问世尊睹明星意旨如何师云瞎进云将谓和尚忘却了也师云漆桶不快僧喝师拈棒僧云元来元来便礼拜师云元来元来乃云今朝正是腊月八释迦老子悟时节年年大地普皆知试问诸人彻不彻苟彻也与世尊把手共行不彻也且道过在阿谁拽拄杖下座一时打散归方丈。

　　春朝上堂春日晴黄鹂鸣声声无别事口口唤人惺且作么惺等闲识得东风面万紫千红总是春春即且置敢问诸人如何是东风面殿前犬子吠门外有人行蓦地唤伊回首看元来鼻直两眉横且道伊是阿谁喝一喝云参下座。

　　觐云吴居士请上堂呈偈云一场辛苦受风寒喜得逢春便觉欢痒相几番难自举今朝呈向老师看师云若据此偈就向无明窟中发露众生界里出头可谓坐断报化佛头不涉凡圣理路更说超生死越苦海登彼岸证涅槃正是无梦说梦第恐不是玉是玉也大奇所以昨日再三征验无语未实但言弟子说不出请和尚说即今老僧痒相对众举似去也乃云老来血气干枯也抓着风皮白屑飞诸人痒处如抓着也须举似老僧知下座。

　　上堂蔡居士问方今疆场多故圣主焦劳如何得干戈不动天下太平师云未问已前早太平进云恁么则万民乐业去也师云阿谁不愿乃云当阳晓示人人越故超新觌面提持个个全身远害若是上根利器聊闻举着剔起便行却较些子更若伫思停机掠人涕唾正似韩卢逐块所以道平地上死人无数灼然出得荆棘林是好手一句作么生道敌胜还他师子子出群须是丈夫儿下座。

　　上堂人人本具个个圆成虽是当头道着未免觌面瞒人何以诸人闻恁么道往往依语生解便将人人本具个个圆成当自己本命元辰岂不瞒自了也若有不受瞒底明明白白见得透悟得彻则一念不生全体寂灭更有甚么为缘为对为障为碍所以庞居士问石头大师云不与万法为侣底是甚么人头掩其口复持此语问马祖祖云待汝一口吸尽西江水即向汝道士于言下大悟作偈云有男不婚有女不嫁大家团圞头共说无生话试问诸人作么生是无生话一僧才出师打云棒下无生忍临机不见师良久云堂堂大道无人识顶门正眼廓周沙下座。

　　上堂施主请升座对众难启齿觌面便相呈也是落第二何以诸人分上着不得者等闲家具便恁休去多少省力其或未然只得将错就错向第二义门打葛藤道威音王已前赤洒洒尽未来际净裸裸即今各各寒威凛凛本无彼此人我既无彼此人我且道是个甚么还委悉么从来千圣莫能识造次凡流岂可名下座。

　　解制上堂僧问今日解制开门荡户狮象纷纷如何分付师便打进云恁么则无影枝头一点春师复打僧喝一喝归众师乃云解开布袋口衲子都抖擞一一如虎龙人人搀前走世法出世法一切通莫受力用要机先莫着随人后不随老僧言始可为分付所以道古圣不安排至今无处所还委悉么逢人蓦面欺堪作狮子吼喝一喝下座。

　　师龙池扫塔过万寿法藏禅寺琅玕曹居士等请上堂山僧出家将及四十载别也无成得甚么事秪明得祖师西来直指人心见性成佛一着子今日承众居士命升此座争敢囊藏被盖未免八字打开为诸人直指去也遂拈拄杖旋指云见么会么若也见得透会得彻二六时中觌体全彰折旋俯仰全身运用无动相可见静相可立无心可明无佛可成无众生可度何以不见道心佛众生三无差别既无差别即说个心佛与众生都在其间即说个佛心与众生都在其间即说个众生心与佛亦在其间如是则说一即三言三即一即说个心佛众生亦是对待而言强生分别若不分别山僧到此有口如哑有耳如聋言语道断心行处灭故达磨尽力直道不识二祖觅心了不可得然虽如是没量大人亦是应机之说似向死水淹却不肖儿孙另出只手以一茎草作丈六金身用以丈六金身作一茎草用为诸人重指点去复拈拄杖旋指云还见么棒头有眼明如日要识真金火里看卓拄杖下座。

　　师过姑苏邓尉山天寿圣恩禅寺扫万峰实藏两祖塔居士周居实赵荩庵等请上堂汉月藏公问问也打不问也打饱领多矣今请别垂方便师便喝进云打也问不打也问呈似多矣此时另转家风师亦喝藏转身云大众一句了然超百亿粉骨碎身未足酬各礼一拜答谢师恩众礼拜起藏进身数步云末后一句始到牢关最后之机乞师赐棒师云面皮厚三寸藏复礼归众顶目问从上来事分付阿谁师云脑后见腮进云恁么则临济一宗全承渠力师云脚跟下更须吃棒进云谢师指示便礼拜师乃云今日不肖儿孙高升远祖之堂不必更说偈言觌面为众举扬急着眼莫思量逴得便行真汉子人间天上更无双师卓拄杖藏率众礼拜便喝师便打下座。

　　师至海盐天宁寺众请千佛阁基上堂僧问昔年唱导今日重临未审如何话会师云唤你是漆桶进云宝阁才兴千佛即今在甚么处安顿师云看脚下进云实际理地佛事门头二俱不立请师速道师云速退速退进云不遇吾师至谁堪话岁寒师云闲言语金居士问二百六十年无此事今日一佛出世千佛已齐和尚如何安置师便喝士竖一指师云休捏怪士转身归位师乃云偶来天宁寺众请高登座已是觌面呈何须更话堕若人如是会当下便安妥其或未然更向第二义门举个古人通个消息不见昔日广额屠儿至世尊前放下屠刀云我是千佛一数今日若贵若贱若僧若俗若男若女人人俱登千佛宝阁基上一一莫非千佛之数还信得及么若信不及山僧更向十字街头叫唤去云我不敢轻于汝等汝等皆当作佛便下座。

