<!-- { "loadSidebar": true } -->
　　明轮书记再参师问云德山入门便棒临济入门便喝且道为人在甚么处轮一喝师便打轮执拄杖作忤逆会师又打轮云请和尚将宗旨为讲看师又打云速道速道轮无语师直打出。

　　师落堂问相书记云昨日掀倒法床喝散大众你见个甚么便恁么乱做记云还要某甲胁下还拳在师云知恩一句又作么生记云粉骨碎身未足酬师云女子出定作么生道记云颟和尚一点不得师打云还知者棒落处么记云太狼藉生师云三十年后知恩有在末后一句速道速道记云入耳便能生百恨断肠何必再三声师云今日许汝吃棒有分。

　　入室机缘

　　师问隐侍者国师三唤句汝作么生会者云老汉颠倒不少师云那里是国师颠倒处者以手掩师口师便休。

　　师问隐副寺云若见诸相非相即见如来目前唤甚么作如来进云历历分明师云分明底举似看寺翘一足师云赤土搽牛奶寺抚掌师云山僧罪过。

　　师问然副寺庭前柏树子作么生会寺云眉毛眼上横师云鼻孔撩天又作么生寺弹指师云波斯吃胡椒寺喝师便打。

　　师问世亮刘秀才云万法归一且止青州布衫你作么会才向前叉手而立师云脚跟下又如何才绕师一匝师云吃茶去。

　　师问鼎悦众云新年佛法作么商量进云云散天边月师云虾蟆吐明珠进云海底火烧天师云脚跟下作么生僧喝师便打。

　　师问然西堂离四句绝百非意作么生堂喝师云藏头白海头黑聻进云全体大用师云赤土搽牛奶堂又喝师便打。

　　师问德维那庭前柏树子意作么生进云一击忘所知师云胡人失毡帐进云十方世界现全身师云箭穿红日影那喝师便打。

　　师门蕴副寺不是心不是佛不是物你作么生会进云踞地狮子师云何不露爪牙进云普天匝地师云放汝三十棒。

　　师问道源侍者云本分句速道速道者云泥牛海底行师云庭前柏树子聻者喝师便打。

　　师问本净知客万法归一汝作么生会进云目前无一法铁树遍开花师云驴前马后汉僧抚掌师便打。

　　师问一知藏云正法眼藏汝作么生会藏云刹刹尘尘无向背十方世界现全身师云保福道底进云把柄在手师便打。

　　师问智悦众西来大意汝作么生会进云长江水倒流师云脚跟下又如何僧喝师便打。

　　师问源侍者和盘掇出你作么生领会进云觌面无回互师云意作么生者喝师便打。

　　师问了尘侍者云青州布衫作么生会者无语师云虚生浪死汉者渐虑参究不眠次日请益云如何是万法归一师云昨日向道今朝不会者无语师便掌者通宵檐下立参忽闻风有省及旦入室问云午夜月轮则且止通身是口时如何师云亲切道将来进云东方迸出日轮红大地山河一口吞师云汝向甚么处安身立命进云大地分明无寸土谁知天外更重天师云青州布衫意作么生者便打师一拳师云山僧过在甚么处进云老汉犹嫌少在师云本来面目亲切作一偈看进云离却家乡数十秋几多辛苦外驰求今朝识得娘生面彻体无依始自由师云脱体无依又作么生进云净土人心个个有风规极乐是谁无从今顿破威音旨突出虚空不二图师云知恩报恩一句又作么生者又打师一拳师云者汉今日也解捋虎须虽然如是切须珍重始得乃示偈云见处分明得处亲开言句合祖师心知恩便解粗拳用临济宗风的子孙。

　　师问相书记杀人刀活人剑速道速道记云何必好肉剜疮师打云须知痛痒记云老汉今日犹要吃棒在师便掌复示一偈云杀人刀活人剑直下分明须自看切忌斩头犹觅活白拈手段看方便。

　　相书记入室师问云作夜铁牛生儿还知么记云谁敢问着师云现问次进云须是和尚始得师云破沙盆作么生扶进云闲家具师云扶不起记礼拜师云末后句聻进云不消和尚再勘师云知恩者少。

　　师问敬参头云见色明心闻声悟道即今目前见闻不昧你作么生道头云山河草木扬真谛风月楼台演妙音师云脚跟下作么生头拟议师云可惜一联诗。

　　师问妙空尼云普贤万行所庄严且道作么生是万行空便礼拜师云本来面目聻空即举起香瓶师云看脚下。

　　越西堂入室师问云口挂壁上作么生道堂礼拜归位师云脑后着楔堂云历历分明师云涅槃心易晓差别智难明堂便问如何是差别智师唤侍者倾去净盆水着侍者礼拜而立师云切忌钻龟打瓦。

　　圆侍者与师奉饼师云是云门饼乾明饼者云无二无别师云汝曾到云门么者云请和尚尊重师云须是地头人者礼拜师云分明记取举似作家。

　　拈颂

　　举雪峰在德山作饭头一日饭迟德山擎钵下法堂峰晒饭巾次见德山乃曰钟未鸣鼓未响拓钵向甚么处去德山便归方丈峰举似岩头头曰大小德山未会末后句在。

　　师拈云德山老汉神出鬼没看来也是弄巧成拙雪峰平地上吃交更向傍人纳败岩头承虚接响亦是巩县茶瓶检点将来各与三十痛棒一齐赶出且道为甚如此世事不将公道断人心难与月轮齐。

　　颂曰漫天网子罗龙凤但得金鳞即便休休便休更有旁人解出头末后一句翻江海搅乱苍龙斗不收。

　　举马祖与西堂百丈南泉玩月次祖曰正恁么时如何堂曰正好供养丈曰正好修行泉拂袖便行祖曰经入藏禅归海惟有普愿独超物外。

　　师拈云马祖父子虽是曲调相扶未免自扬家丑检点将来犹欠悟在且道毕竟意作么生喝一喝云天共白云晓水和明月流。

　　颂曰问处分明答处亲大家败露可怜生古今话杷难藏隐天上人间播恶名。

　　举僧问赵州如何是佛州云殿里底曰殿里底岂不是泥龛塑像州曰是曰如何是佛州云殿里。

　　师拈云赵州口似悬河舌如利剑被者僧一问直得眼横鼻直暹上座则不然待问劈脊便棒管教者僧当下知归亦可作人天标格然虽如是具眼者试辩看。

　　颂曰赵州古佛殿里底金屑落眼却成翳怎似碧天明皎洁银河斗柄不曾移。

　　世尊初降一手指天一手指地周行七步目顾四方曰天上天下唯吾独尊。

　　颂曰才生下地撒颠狂便把家私彻底扬天上人间殃祸事至今赢得恶名张。

　　世尊在灵山会上拈花示众是时众皆默然唯迦叶尊者破颜微笑世尊曰吾有正法眼藏付嘱摩诃迦叶。

　　颂曰平地波涛万丈高灵山一会总徒劳陀头须善观风浪未免随钩上钓篙。

　　世尊因文殊至诸佛集处值诸佛各还本处唯有一女人近于佛坐而入三昧文殊乃白佛云何此人得近佛而我不得佛告文殊汝但觉此女令从三昧起汝自问之文殊绕女人三匝鸣指一下乃托至梵天尽其神力而不能出世尊曰假使百千文殊亦出此女人定不得下方过四十二恒河沙国土有罔明菩萨能出此女人定须臾罔明大士从地涌出作礼世尊世尊敕罔明出罔明却至女子前鸣指一下女子于是从定而出。

　　颂曰出定入定是非莫论者伙白拈总皆出禁。

　　百丈每上堂有一老人随众听法一日众退唯老人不去丈问汝是何人老人曰某非人也于过去迦叶佛时曾住此山因学人问大修行人还落因果也无某对云不落因果遂五百生堕野狐身今请和尚代一转语贵脱野狐身丈曰汝问老人云大修行人还落因果也无丈曰不昧因果老人于言下大悟作礼曰某已脱狐身住在山后敢乞依亡僧津送。

　　颂曰有因有果分明事不落不昧转淆讹一句顿超空劫外全身跳入野狐窝。

　　黄龙三关。

　　颂曰我手佛手迥超诸有气宇如王移星换斗。

　　颂曰我脚驴脚何处不着遍满三千纵擒杀活。

　　颂曰人人生缘触处自然庚生何劫威音那边。

　　利踪禅师曰子湖有一只狗上取人头中取人心下取人足拟议即丧身失命。

　　颂曰子湖狗子泼天叫凡圣都来断绝踪可怪畜生无面目横吞佛祖展家风。

　　临济三顿棒。

　　颂曰电卷雷轰觌面机俊鹰快鹞莫能窥骊龙项下珠先夺奋起摩霄逸翮威。

　　兴化奖禅师初为临济侍者后在三圣会里尝曰我向南方行脚一遭拄杖头不曾拨着一个会佛法底人圣曰汝具个什么眼便恁么道师便喝圣曰须是汝始得后到大觉为院主一日觉曰闻汝道向南方行脚一遭拄杖头不曾拨着一个会佛法底人汝凭个什么道理与么道师喝觉便打师又喝觉又打来日从法堂过觉召院主我直下疑汝昨日者两喝师复喝觉又打师再喝觉复打师曰某甲于三圣师兄处学得个宾主句总被师兄折倒了也愿与某甲个安乐法门觉曰者瞎汉来者里纳败阙脱下衲衣痛与一顿师于言下荐得临济先师于黄檗处吃痛棒底道理。

　　颂曰勘遍江南犹未瞥主宾句下始知音杖头拶出人天眼千古儿孙续祖灯。

　　南院颙禅师上堂云赤肉团上壁立千仞时有僧问赤肉团上壁立千仞岂不是和尚道师曰是僧便掀倒禅床师曰汝看者瞎驴乱做僧拟议师便打。

　　颂曰寰中正令如雷震战将英雄气势舒剑刃横身呈妙舞瞎驴无奈没程途。

　　风穴沼禅师参南院院问南方一棒作么商量师曰作奇特商量师却问和尚此间一棒作么商量院拈拄杖曰棒下无生忍临机不见师师于言下大彻玄旨。

　　颂曰棒头眼豁如千日南北商量绝覆藏当下无生全体露铁牛心印大千彰。

　　石霜圆禅师谒汾阳经二十年未许入室每见必诟骂一日诉曰自至法席不蒙指示岁月飘忽己事未明有失出家之利语未卒汾叱曰是恶知识敢裨败我举杖逐之师拟申救汾掩其口乃大悟曰是知临济道出常情。

　　颂曰狮子窟中经百炼彻知济道出常情拈来断贯龟毛索穿却人天正眼睛。

　　圆悟勤禅师为五祖侍者一日部使诣祖问道祖曰提刑年少曾读小艳诗否有两句颇相近频呼小玉元无事只要檀郎认得声部使应诺诺祖曰且仔细师侍次问曰提刑会否祖曰他秪认得声师曰秪要檀郎认得声他既认得声为甚却不是祖曰如何是祖师西来意庭前柏树子师有省。

　　颂曰密室耳观兼眼听檀郎声色满空清于其一段风光别烁破人天大夜昏。

　　麻谷见良遂座主来参便将锄头去锄草遂往见谷殊不顾便归方丈闭却门遂去次日复来谷又闭却门遂乃敲门谷问阿谁遂日良遂才称名忽有省乃曰和尚莫谩良遂良遂若不来礼拜和尚洎被经论赚过一生谷便开门相见及归乃谓听众曰诸人知处良遂总知良遂知处诸人不知。

　　颂曰不因大国逢良贾几为蝇头利一生宝藏只今亲揭露富周天下有余盈。

　　沩山睡次仰山问讯沩乃回面向壁仰曰和尚何得如此沩起曰我适来得一梦汝试为我原看仰取一盆水与沩洗面少顷香严亦来问讯沩曰我适来得一梦寂子为我原了汝更为我原看严乃点茶一碗沩曰二子见解过于鹙子。

　　颂曰迭奏埙篪待晓堂还他家有好儿郎遏云度玉浑闲事惹乱天边鸾凤翔。

　　黄檗行脚时寓大安寺因相国裴休入寺指壁间画像问僧何像僧对曰高僧真仪休曰真仪可观高僧何在僧无对休问此间有禅僧否僧曰近一僧投寺执役颇似禅者休令请相见乃理前问曰真仪可观高僧何在檗朗声唤曰裴休休应诺檗曰在甚么处休有省。

　　颂曰花椒铺上天灵盖村店那来人见爱一遇耆婆顾盻过价高从此世无赛。

