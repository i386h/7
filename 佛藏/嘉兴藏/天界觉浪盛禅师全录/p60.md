<!-- { "loadSidebar": true } -->
　　刘少师是庵公当阿衡大任尝留心宗教极深研几予一日寓泰定会嗣公西佩居士谈及唐宋宗风之盛而元末已来寂寥之极予曰彼时诸大宗师建立法幢于此列刹相望故所遇皆是炉鞴钳锤之所安得不人人激烈皆成利器哉今求古人典刑亦不可得又安知有宗门向上事耶予前日正与诸公叙及宗教中最要二书楞严经僧宝传刻出流通使此方常得见闻如先寿昌阅五灯大好山一语便足以中兴此祖道也况此楞严一经妙尽性相之旨此经一通可以贯彻三藏之微僧宝一传妙尽禅宗之旨此传一通可以烹化五灯之秘我公为心法主盟而倡布之使西干东震慧命常昭昭然岂不幸甚西公蹴然起曰此吾先少师之遗志也先少师尝手自点阅僧宝传不肖宝惜不啻佛祖符印因即捧以示予乃焚香披览见其精心锐意不特能发挥宗旨机锋之密即一点最间如圭如珠毫无懈怠之笔足见深入精进三昧能使读者洞彻法源无少昧灭也予即请而梓之西公曰先人以点　乙止自一其心耳宗门不比教法有定式可以描摹不肖不敢忘先人之志敬授之梓以公天下其赞叹点最处则别存之墨栏外可耳余大喜曰是日日白椎而犍钟也骇鸡犀枕能破人梦八面奇止乌可一向示人又何不可示人也乎如此白椎犍钟是谁侧耳。

　　汤季云拈花社序

　　季云汤公正将卜临川山水佳处欲结庐以放天真适浪杖人自匡山至乃与景陵谭拟陶欣然相顾曰异哉此非天所授耶因特造予而问旨焉予攸然而笑曰方今天下非无奇货可居非无奇标可射惟是不能以道术相忘渐使天下互相异同以机智相攻而世与道交相丧矣天真不存虽欲放奚以放仲尼有川上之叹庄生有濠濮之思忽然叹忽然思何为者耶将谓大觉于末后始有拈花之示则前此者非花乎古今之密藏于何处传不传别不别讵有奇货可居奇标可射哉知其无奇是为真奇一笑而已公等俨然何不豁然豁然此一笑而已则何复有天真之不放道术之不忘哉山川一花也庐一花也试自拈之自笑之如天下复有拈我之拈笑我之笑是则与我同参即失之亦不远也而天下又何思何虑哉二公果然相视而笑予因命其社曰拈花。

　　唐集生大参集序

　　孔子以思无邪一言敝诗三百果以鲁颂駉駉而断章取之乎端木之以贫富磋磨卜氏之于绘事礼后皆断章之别传也可与言诗即可与言道也已一草一木一喙一羽无不可以引触而用为素绘寓其磋磨焉亦视其人之正志所感何专耳性情橐于心而籥于思思无邪而正用之则性其情而旁通曲成之情皆正矣圣人同患至密其几惟在闲以为存而存其存者诚也诚与思诚果二乎哉行无事必有事思本无思非憧憧也不出其位非死浸也天下何思惟悟思无邪者享之不然执无思以契同而不知正用即得则中外横裂而反致危熏矣又不然苟非顽石槁木则狂逞鸱张矣是谁能集思之正以享何思之天下哉予前居庐山圆通时李梦白大宰以予集说通唐集生征君而征君大为赏鉴已与予作标竿之先手矣今始亲晤于金陵快谈不二法门公叹曰昔有拙集失于兵火偶一苾刍拾而藏之近得还吾故物喜而奇之而不忘其固陋予与师神交想慕之久今获心眼相照创我未闻其喜而奇孰更过此请师一言附之方外庶亦无负千古之旦暮也予何言哉请拈孔子一言以赠公。

　　丁莲侣郡伯仗剑歌并序

　　莲侣先生异人也居于世能不染于世而超超乎出于世此所以似莲而异于人也先生天资粹拔有侠心剑气雅自号为剑虹此何等等欤生平忠孝能读书善文章其于功名富贵且斩然无所累此剑侠之利用也自皈心于云栖得净业直指之法此心愈侠剑气愈精进乎技矣截无始之爱根断见生之结使剖心佛之秘旨决品类之灵机如所行事与著述若菂商慈燃出世芥火淡话莲漏清音故乡消息等数十种皆妙尽直指傍提恢恢乎游刃有余地矣昔年访予质正莲社宗旨予与盘错之久大快公心谓得未曾有予亦为作序证据之其嗣君菡生夙承父志而又笃于禅宗亦尝偕李小有问法于予大有激励去年先生西逝菡生以深知先生无如予者乃征予一言并光末后予读素法师赞与唐宜翁传见其始终露布隐显毕罗诚震旦异人西方莲侣也予又何赘哉多生种此莲花而享其报人或言之始终用此剑气而成其异人不能知也后世有慕莲侣者当先得所仗之剑则所向无前矣以故无能为辞而别为之歌歌曰心何为而侠兮如剑之雄谁能得其柄兮凡圣不通排云栖之密闼兮直夺其锋一句兀然兮谁敢以怪为笼横拈倒用兮披剥法界之踪追归于吾金刚上师兮令人齐拜下风咦嘻一剑兮谁欲知公请剔双眉兮观公始终。

　　吴二公半峰吟序

　　唐人之诗不言禅而可禅以其意句俱活不死于法而机趣跃跃然在言外故夫子称诗可以兴观群怨盖深有味乎性情之隐微也而吾宗门每每引用下语颂古以发明别传是又禅不言诗而自有诗矣荆溪吴二公久参性命事偶寄迹于天界半峰而有吟焉其迈往之气感慨之情乃在言句之表然居士方锐志向上一见予即绝倒将知异日进步竿头则咳唾掉臂皆无声之诗活句之禅更当坐断唐人使无舌者唱和可乎半峰居士更勉其半。

　　古人几序

　　予倚杖匡庐时已识陈子伯玑矣尝与其岳翁刘西佩称其才又于泰定寺与论雷泽之所以事亲牖里之所以事君丧家之所以感麟为万古格致真宗主而伯玑憬然感焉又进之以吾宗示以偈曰大用当前无轨则纵横谁辨往来源就中受得痛蹄踏便解木头与碌砖此又不特以天下才士天下理窟望伯玑也别来九载伯玑偶至金陵先寄自着古人几部二册请正自唐虞以迄宋元上下几千年间得数百十人皆以一几字评断之余乃喟然曰伯玑其进于好学乎夫几莫尚于易予尝以易为几书知几其神乎古今才性皆出天定惟圣人功在知几德在无我惟好学则能格致清明在躬雷雨出云研几如燧应几如镜谁谓知几而犹自欺其好恶自昧其短长乎称物平施谦之所以继同人大有也引而伸之触类而长之古今皆可与酬酢矣夫人学焉而不能格者欲累之人之不能无欲者我蔽之人之不能无我者不知真我也知有真我则万物皆我也天下有何不平也哉无欲而知几无我而物格皆从格致研极入此独知之乐而游此同患之密非恍惚影响可以决择圣凡迷悟而遽托之浮沉游戏者向上一路非亲过关决不易言其为真知几真无我也昔予望之以辨往来源与受痛蹄踏正在乎此如或未然人间世大险阻场何往而不颠蹶耶伯玑其勉之予欲去却部字如余五灯热直谓之古人几序。

　　金刚般若经修行会义序

　　予癸未秋从匡庐来倚杖长干方与诸公提唱向上事唐宜之居士以夙负才名精心佛学为云栖授记弟子尝遍参诸家尊宿独决志于净业一日过访即问金刚经中凡一切句皆云即非是名为何义予视曰只今是何义士曰此宗门不问但请示教义予曰秪此即非宗门是名宗门即非教义是名教义士不语予曰太煞郎当也且请吃茶士默然嗣后予主灵谷天界报恩诸期及武林横山士皆过从每发问意在剖折名义予不忍钝置辄以本分事锥拶之使其直下自见也今己丑冬复从姑孰来石城方园居士乃持所集金刚般若经修行会义属予为序予曰居士曾见予金刚别拈否曰韩圣秋曾示某看矣予曰看到何处曰看到空生感泣处予曰居士意作么生曰某不独不知空生感泣即所拈汉高祖归丰沛会诸父老悲歌慷慨泣数行下不知其故予曰汉高祖仗三尺剑定天下到此大快志时是何以泣又岂可以项羽迫于乌江亦悲歌而泣比之也知汉高之泣则知空生之泣不异于迦叶见拈花而微笑矣然则世尊托钵而归空生出叹希有是真金刚般若是真修行乐处也又何烦更问如何护念如何付嘱如何应住如何降伏与打葛藤至如如不动而后如幻如梦也哉予道世尊面皮厚三尺那堪更遭此恶水泼乎虽知三世诸佛不知有狸奴白牯却知有到恁么时节设使补处大士与无著天亲及圭峰长水诸师各出手眼论颂注释更与此会义修行之法正须亲自透悟始得不然空中鸟迹水底鱼踪决非人之所能描摸也虽然若非居士善入般若波涛又安能别出一头与格外人相见哉复呼云居士只今是何义会么。

　　如涌录序

　　高名美器造物不与人全友苍庭公天何独以不世之奇如谆谆然命之而不惜抑且巧献其几以快成其事噫此岂冥冥之天哉盖是友公能以法当自任乃必有为之志故其事事皆天然妙协又谁能不全而夺之乎友公前之所为未问即近自都门不避斧钺图存大藏经板于不坏又值紫柏尊者石像凑送龙子归潭一事又寻得笑崖月心和尚塔而重修之又预闻祖心将至即设法救护其死命此四者皆法门所系不归于他人而独归于友公得非公之手眼异常乃能自取之乎鄙夫不知义之与比而两容颊适以消适莫放利多怨徒增患苦耳何能成一事耶夫但成得一事者虽若靳于神化而神化如向以命之见义之勇水火不敢与匹夫争焉一事即神化也此如涌录专为笑崖老人塔事友公始终具述于前祖心诸子唱酬之诗随附于后读此者足以风世矣笑崖子孙且满天下必有感慨末世之尚有人能不以亲疏而自轻其大法之心者不亦幸哉。

　　吴瑟黄竹山归来吟序

　　陶靖节能不为五斗折腰而赋归去来门栽五桃独以不汲汲于富贵不戚戚于贫贱俨然羲皇上人故其冲口清真古迈直凌汉魏追三百篇令人读之蜕出尘埃之表以为千古最乐人也周濂溪尝教人寻孔颜乐处是真有味乎大归者夫驰骛一世而不知性命落处可谓大归乎吴瑟黄今处士也瑟彼玉瓒黄流在中其器何如乃能见几而作从远游归卜居于桃溪竹山躬耕亩亩乐志潜修不敢多求于造物不可得而为者则造化亦无从操纵其所以自为也异哉今且进于性命以为大归乐以忘忧有不可以己者予不徒以洁身独善而高其志也。

　　薛那谷孝经通笺序

　　孝之时义大矣哉先圣以此呼出人性命之本源天下古今无逃避处特世人汩汩不自觉而不能自孝其本心耳孝即觉也觉即效也效即教也人不自觉而本觉固然虽在茫茫中原自不昧灭也隔壁有人呼其名未有不觉而应者虽则两不相见既呼而应则此身心性命有无情域又何能逃此觉耶大庭广众中或尊或亲或主或宾忽呼其人独此人起而应之则礼义俨然不言而喻矣良乎哉梦人醒人两相悬绝忽于连床各寝中呼其人即惊起而应之则此迷悟之关如未生之前从何来已生之后身何属见今之身何所对异日何所归何所全皆俨然无能逃此觉中也人能自孝其本心即自孝其天矣觉万世之天以事其亲其达孝何如耶故日孝则觉觉则处处见天则焉不孝则不觉不觉则处处伤犯处处悖逆又何能自享此身心性命而不触不背于世出世法之折摄哉那谷翁年八十不能一日忘孝乃集孝经通笺以其精一自觉觉人属予一语以呼醒之予不敢以成佛成圣加于孝字之上特拈出唯孝能觉觉能效效能教以发先圣之命意云尔。

