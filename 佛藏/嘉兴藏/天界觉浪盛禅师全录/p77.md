<!-- { "loadSidebar": true } -->
　　盛自庚辰秋于匡庐别大师。入闽亦尝修候然不奉教言。已四阅星霜矣。今秋从金陵来武林。扫云栖先太师塔。即拟趋谒闻已飞锡别峰。故不果也。在京时承余未也诸公。订盛住黄山。故于十月即归光明寺。为藏拙计护法诸公及邹邑侯。以径山方在是非未定知金陵诸公及研穷上座。与盛有方外缘。特招主其席庶可息此余纷而盛亦恃与南中诸公有夙好。故慨然应之。欲藉此以疏通其故而完美此胜事也。仲冬十八。勉而入院以慰其心。亦因是通订诸护法登山。必请大师旋锡双径主持祖庭以快海内渴慕并俾盛返光明以践前约。岂不遂区区赞成法门之一念乎。且盛前于庐山尝与海岸计延大师主开先时窃有疑其中未实者盛力任之曰。如果不谐盛当追圆通讷以方丈居白云端之故事待大师也。况此径山是大师先住盛在后住。昔妙喜尝再住双径而愈兴则今大师何独不可重振五峰乎。盖盛之意知大师必不介意于去来。在世谛流布中。不妨留一则大公无我。毋固毋必之机缘以启迪此末俗也窃以大师为深知盛者必不以为虚衍故事。乃敢仰扳诸护法与山中耆旧自来亲迎法驾先布此怀伏惟允许。

　　与杭州嘉兴诸护法求请雪大师公启书

　　近日海内先辈尊宿。独有雪大师。其住双径静室已久。虽尝开法于庐山长水。乃应一期之命而非所坐道场也。径山实天下之祖庭偶以教律所居与宗门相左。故有前此一变而大师反因是离山。识者深为之惋叹焉。衲去秋适来武林。扫云栖先太师塔。即入黄山光明寺为藏拙计。不意诸护法过推衲之为人。特以径山法席命主持之。衲切念祖庭有难。岂忍默视。故慨然而应。盖欲藉此为主庶。可挽回嫌隙。及完美雪师住山三十年之高行也。前已先修书。达其必请主持之意。复书虽是固辞然。衲已先决之于心必成其事。而使天下人以衲真实为法门。成此揖让之风。不为欺饰。深取罪于明眼也。虽然此天下之公法也。一去一就。皆当以大法为重。此正衲所以不负诸公之意。亦所以成衲于法门作一胜事是必仍仗护法大公之心。钧鼎之力。发一公启请师主持。则千古之下。知一人之心。即天下之心。一山之事。即万世之事也。惟诸公不忘付嘱。幸始终赞成。山僧幸甚。法门幸甚。

　　与槁木上座

　　梅惠连既出世。岂有不亲来决择于浪杖人者乎。浪杖人既知惠连已出世。岂有不亲为激励者乎。此势所必至无待更谋之也。昨闻于太平蹉路。路虽已蹉而人亦肯自蹉乎。惠连今更号槁木。此木非真槁然无生意者乎。好当看取龙吟花喷底消息。幸木公速速亲向杖人道来。

　　耿玉齐居士

　　小子从浙中来。言于西湖舟上。会天台主人耿居士。与淡然兄深询杖人近状。几笑破知己之口。今且莅政东越则此时庭前一株花。切不可如梦相看。以昧灭吾正法眼也。杖人以别缘在白门。不久当归双径或我居士于省会尚可图晤。并讨十七年来本参机缘与近日之作用何如。杖人当不惜眉毛。与一决择也越中必于天童雪窦云门诸尊宿处。作大佛事。不知曾有何敲唱幸有以慰我。

　　与陈旻昭居士

　　偶读武夷第一塔歌。有云。石屏崖下埋金镜。月黑风高千劫命。自从击碎珊瑚鞭。不许诸人离险阱。杖人乃蹴起曰。不意我东苑先师一点毒血。从大险阱飞入吾彀先中子心腑里。成一恶蝎斧斫不开也。不知更能夺杖人无文印子。与大地冤家作个饮恨咽气之路否。速速为我道来。

　　与蔡莲西明府

　　道不难于知而难于行。有能一日行之。则道未有不明于天下也。孔子天纵之圣尚乃学无常师。以多闻择善而集其大成。故能贤于众圣焉。其高弟学而优者。每出仕。必闻政于夫子。夫子必以切于事情者告之。如子贱子游辈。能承其命于临事。亦必尊贤取友学道爱人以成其善政。此古人之能知能行。足以风法天下后世者也。今我高明家学渊源。天资又超朗。出宰西秦。则其举贤赦过任怨任劳。正下车之第一义也。予方外人。何以此而尘冰鉴。忆昔有怀未达。或藉此亦所以阴翊圣道并酬知己之私。又何尝非以身心性命之旨。而公诸天下乎。琴剑之次。不妨以径山大慧全录。王阳明文集及颜氏迪吉录。载之以恣探讨。其于心法圣学治政经济。无有不讲。行将大有得于此也。

　　答陈百史少宰书

　　衲前年在灵谷时。偶溧阳一禅人。持高明火宅狭门六问。索衲下语时。衲大笑曰。答在陈公问中矣。关吏问津尚合繻乎。彼时北望已知火宅狭门牛车鞭影自不容己也。客秋复来白门。会令兄侍御公。谈及大居士。澹泊自处。加意岩壑。性光流逸。利于吹毛。愈令人击节痛快。有此兼长自以为今日兼中妙协。尚有所属正藉明眼大人。埙篪唱和。而后振此黄钟也。山僧三十年来为法求人。苦心片片。今得苦心承当者。得非亲受灵山付嘱。特示于此大转变中。密为接续者乎。古人所贵者心法相符正得其用也。未一谋面而能亲如骨肉。是非侍御公之久参。与衲密迩。又孰能使吾与大居士至如此哉。然当斯末法雕攰。正有事在。非徒说而已也。千圣慧命。别路激扬将谁为寄。将谁为传。此衲之所以急急如救头然。如持丝命。窃深有望于二丸辅太虚。始不相负此一时之雷雨屯也。此时青云之端正是昆明池底劫火洞然虽欲不放舍身命。亦可惜许公既不以衲为外人。衲安敢不尽情剖露果然放舍身命。自然不犯锋芒。桑林之舞。四顾委土矣。若伤大軱亦可惜许。

　　又答百史

　　读书先当辨人。真是其人。不可以形迹拘也。藏身方外。本为求人。虽借著作寄意。鉴谅者亦多。至可与立与权者。诚难旦暮遇矣。老居士生平自矢者何如。多生慧种何如。天以奇世界炼公者何如。遇此时位。不负本来。而能成大菩萨行。为万法之大成。不开向上眼而可乎。惟开向上眼。而乘夙愿力。因立处之时位。搅长河为酥酪。则庶可以不孤负耳。试问姚枢许衡。与罗什之吞针。澄图之塔铃。有同别否。

　　复方潜夫中丞

　　梦笔托孤于竹关乎。竹关托孤于梦笔乎。代明错行。忽尔妙协。非感时义。乌知消息。诵至此处哑然一笑。请更为公广之水火托孤于土乎。春秋托孤于冬乎。道理托孤于象数乎。百物托孤于一毫乎。五伦托孤于师友乎。正坐托孤于傍观乎。覆载托孤于虚空乎。混沌托孤于天地乎。三摩托孤于妙奢乎。毗卢托孤于弥勒乎。先啕后笑。怨怒中和。杏花药树真空妙有。以貌例之。无不反判。果知其故。皆一贯也。直是业缘无回避处。多生公愿。随分自尽。然不可不一原反穷致始享真不动心耳。我公三世渊源。研极不倦诚虑墨守理窟。正坐伤锋。恰感此时。隐几开径。豁然遁世之无闷。藏身之无碍。变易不易。偕行消息更何疑乎。岂待以苏子瞻黄山谷李伯纪张子韶为比哉。生于忧患天之钳锤。既尝檗味。索性苦瓠连根吞万古风。吐一口气。犹是冷灶热血语也。且问超乎甘苦不落计较者。又在何处。

　　答黄玉耳居士致马擎宇督台

　　奇男子。偶然覕地别行一路。自非人所能阻者。三军可夺帅。匹夫不可夺志。孔子信之矣。竹关自为竹关。岂杖人能按牛头耶。诸公若扯得出去。自是诸公手段。若扯他不动。自是道人脚跟。老僧只管看。

　　寄梅惠连槁木书

　　昔衲与令兄中丞游小洛伽时。正遇寇警。衲有诗云。大地惊危欲震鳌。浮生何处脚跟牢。洛伽原在风波上。谁解乘流占步高。今已十年。只恐洛伽大士观此梦事。厌于疲劳。不肯随波逐浪。孤负却我此偈也。居士试为我简点此偈。还无恙乎。前日许天鱼会予于天界。谈我居士已披发入山。括天地于毫端囊古今于一念。专以六时修莲花净业。无乃太占地步于洛伽大士顶门上乎。闻陈庇华。亦把臂入社。今日支许主盟。陶谢齐收。自当不让东林矣。不知耶舍如意。尚能令石上淡影。作虎溪声否。

　　寄李公子拄杖哥书

　　予自己卯秋离麻城之后。世事日见多变。令先尊太宰翁虽仙去。此心无一日不念拄杖哥年幼。如不得正人君子扶持。恐未免习俗移人。而为贤者所难也。孟子云。天降大任。劳筋饿体。空乏拂乱。以增益其所未能。又谓孤臣孽子。能居心虑患。而求其必达。夫人谁不劳苦空乏但无能增益其所未能而自达耳。稍可容头过身。因循荏苒。且陷溺蝇营狗苟矣。自负负天者何限。今拄杖哥亦可谓孽子矣。能居心虑患以求必达而增益其所未能乎。莫祗以操切世事。造械炫术。能计訾赢。与世人较智角能为达也。读书见圣贤之心。学道行圣贤之事。必以格致慎独为准。其身能正则物正事正。而家国俱达矣。孰能以不正物事。而欺诳之哉。寄来龙湖开示诸篇。时时过目。如时时见我也。

　　寄大同严三求孝廉

　　予久不见三求。乃于僧持手上读怀友集。见三求能取师友于格外。又能卜逸山。取千古逸事。将知三求必能取逸师逸友。而进于大宗师之逸死。以享其大生也。险阻人间。有如此种种逸致。则天地待人亦厚矣。其亦不负为千古之逸人也夫。

　　与刘阮仙

　　昨黄坤五过竹关。以奇辩与无可往复。赤帜羽扇。宾则始终宾。主则始终主。观者愕然。阮仙居士驿骑顿劳。何怪真长故入深源云雾中耶。幸得杖人来。一笑而罢谁信得无用之用。别路尊贵也乎。凡事不彻其故。未易入折摄场中。由我时出也庖丁解牛。而文惠君悟养生。轮扁释椎凿。而桓公化其糟粕矣。何谓小出不是大遇。

　　复僧祥旦公书(即马嘉植)

　　昔有觌面不相见。千里却同风。如西河狮子。惯咬杀人之慈明。以杨大年李文和见道稳密。特意而晤。果一酬一唱。如挝毒鼓至今闻其声。尚未有绝者。予前曾于鸳湖。会灵岩檗庵诸公。谈及晚近法门。卒多点缀。即有机锋可观了与生死性命无涉。辟如真道士画符。略为涂抹。便能驱雷遣将。若假道士。虽极尽咒水烧黄。徒使野鬼见之抚笑又讨甚死急乎。彼时相推。已知公为血性丈夫。有着手心头便判之风矣。去秋于汝航处。读菜根佳什。兴味果尔萧然。喜为之和。不意高明能不厌我葛藤于别峰相见。且订晤期将见此宗。犹有仙人无妇玉女无夫之密也。又何幸如之。

　　与吴子远

　　尊翁太史。合莲池憨山博山。为一滴乳。累累设问。反复所以。拥彗清道。扶掖来学。苦心哉。居士为三一公之象贤独子。一念及此。可不怵然。所以继志者乎。挽近腻情黠识。未尝用剥蕉洗狗之力。辄藉维摩大乘自恕其三毒。寔纵淫醟耳。道且勿论。身为之夭比比也。念观我太史甚。安敢薄待子远。

　　复吉州李梅公诸护法请住青原书

