<!-- { "loadSidebar": true } -->
　　丹曰舐痔兼车。鸣鸢吝腐。以兹自口。于焉玩物。殊异虚舟。有同攘臂。此晋史之论庄子也。自参曰。老子谦退。庄子简傲。然乎。杖人曰。读书须善读古人之书。不则诬古人。且自陷矣。隐居遣放。郭象以为放而不傲。阮籍所谓致意之词也读庄子。如读乐府。乃以告示例之乎。韩非解老。慈故能勇。遂流潜礉。将以罪老子耶。言因救弊。法久必弊。在后人之善用以济之。非委于至理之弊也。老子言亦刻峭而当时自处谦退。接人以礼。故孔子问礼于老聃。约礼为仁。逊以出之。遁象不恶而严。以礼故也。庄子亦曰。以刑为体。以礼为翼谓内尝戒惧。不起妄念。而外以礼。随顺世缘者也。戴安道宗老庄。而履礼。深以放达为非。可谓有见而奉重者。达士取快。往往置愚不肖为不足论。而专责贤智。故出口若与经训相翻耳。形容孤硬便似简傲。形容不犯锋芒。便似波靡。况以鬼神写照乎。况加以才人之赏怪而构虚乎。故曰善读书者。贵知寔际。

　　王尼

　　王尼见何绥简傲之书曰。伯蔚居乱世而矜豪乃尔。其能免乎。或曰。伯蔚闻此言必相危害。尼曰。伯蔚比闻我言。自已死矣。及永嘉之乱。何氏无遗种。管辂见何晏夏侯湛而规之。人或以何等势盛。辂曰。鬼燥鬼幽。其能久乎。丹曰。管辂亦夭。而王尼且死车牛之下矣。杖人曰。世乱不可概责而风尚确有其几。定数固莫能逃而君子贵乎自尽。嵇叔夜以倨锻致杀。岂庄子之旨哉。昔惭柳下。今愧孙登。此其回光语也不可以广陵散之从容。与夏侯太初之霹雳倚柱。而为之解也。

　　马伏波

　　竹开尝举马伏波戒兄子。不得言人过失。然书中述杜季良之行。非过乎。其后季良仇人。据援书以讼季良。梁松因救季良不得。遂恨援而构之祸。则援亦有以取之不独受松之拜也。杖人曰。虽然。果能喑乎。或责援以老不知休。则彼受之耳。在毒雾中。自念少游语。乘下泽车。何可得也。据鞍矍铄。未免见长。

　　殷深源王安石

　　殷浩北伐既败。废居东阳。桓温遗书。示引用合仆之意。殷开闭十数。竟达空函。史盖讥之。杖人曰。其玄沙之白纸乎。兵非高士所能。一试不中。摧幢折牙。深源岂不自知。而乃与流俗同丑。吾知其必无是事也。一日阅涌幢曰。殷答空函。斥之也。咄咄书空。盖已超凡界入初地矣。道生之对。亦是至情。后温果杀其子涓以报辱。桓玄得志。痛诋浩以成父志。刘裕建义。止竞武功。何暇改正。故晋书有二大冤屈事。桓氏之于殷浩。王庾之于陶士行是也。丹曰。相如通西南夷。陆机入洛建功。殷浩房管之败。皆不欲以文士自居。亦因世不怜才。而以文士轻之。遂尔强谈经济。贾生治安策。著于长沙。将以阴折绛灌。三苏之策。揣摩可观。未必可行也。杖人曰经济不可强营。固也。士子居恒。安得不讲求经济。近代阳明能作事者。以悟得寔际。故人情物理不能惑之。吾尝惜王安石遇天子知己。而为国无功者。正如参得一橛禅。不知差别智。所以全昧物理。而办事不效也。世岂有官吏与民贸易而不侵牟者乎。岂有欲收青苗钱而弛禁令人私铸者乎。曹孟德初置校事。魏文因之。程晓言其弊。王安石欲钳口。乃置京城逻卒。其智不及程晓远矣。

　　形神相离不得不骚

　　离骚者。言乎形神相离而不得不骚也。卜居渔父。反复自尽。道法时位。安于所伤。缘不得已也。太史公非屈。何以知其志与日月争光。原其救少卿一事。真为国家。非为朋友。其志不得自明且得罪焉。是以悲屈而自悲耳。学道者亦有形神相离不得不骚者乎。亦有悲人而自悲者乎。噫。

　　元亮

　　靖节作乞食诗。无非一念所激耻食世粟。其曰愧我非韩才。盖自伤也。子美曰。渊明未闻道达生岂是足。黄山谷曰。世执此诗以贬陶。非痴人说梦耶。纵浪人化中。不喜亦不惧。而叶梦得亦不肯陶。何也。杖人曰。不妨痴人说梦。

　　杖人全集跋

　　道法之时乘也。代错之本不二也。自非静正不御专入甚深。穷尽上下四维而止有一寔者。未易语其故也。事以时起道以法行。教立尊幢。为众所射。百家蜂午。关责互起乌能免乎。智尝以医学喻医王。而表医医之愿焉。运气经脉。三才同符。灵素举之。而人不尽达也。张仲景提出伤寒为重而论之。刘河间以伤寒为热病治用寒凉。而张子和汗吐下寔宗之。李东垣辨外感内伤而阐扶阳之论。朱丹溪谓人身阳有余阴不足而贵滋阴之方。薛立斋则发挥肾中有真水火。其说各别似乎冰炭。非欲为异也。务发明前人之所未发者则专言之。其已发明者则略之。合观而体究焉。皆本具者。非人力所可诬饰也。后人不知集大成。而后能应病予药。乃嚣嚣然倚一家而执之。岂不蔽哉。况以偷心便其苟简。易以欢门。以惏心纵其恣睢。诡以障世又挟单方烧灵素乎。我杖人横身于刀兵水火。求天下大伤心人。与之担荷。传真宗旨。时至此时。喙鸣矫乱。必通其故。必集大成。方能知天下分科专门之利害而用之。各随其类。就材食力。固也待其人而后行。具大过人之资。发公愿力。穷尽而统御之。乃其所望也。欲集大成。正知遍知。彻上彻下。何可以己格物之则。内外互征。目不敌日。盆水映之。无逃也恃自直之箭。则中鹄无矢。恃自圆之木。则行地无轮。规绳檃括而得法者简矣。萝必不可以箭。樗必不可以轮。尽性而善因之。顺理者易矣。每叹言法言性。二者聚讼。言守成。言尽变。二者讵免龃龉耶。夫信得先天之仁智而真性不死。自知后天之奉顺而妄心不生。犹乾道之健行而无息。坤道之有功而无成也。犹有一吷焉。圣人见古今备万之大独。而知宙合混辟之贯几。天无先后。中具条理更何疑乎。末流学者速于见利。规矩面错不尽其诚。巧于护短。怙气矜胜。奇幢尊我。易失毫厘。匿以埋伏。使敌开户。以夺为捽。使不及距。急口之直。执硫使炊。无星之权。向空筈箭。袛为利器示之。故流弊用罔耳。破庸笼。破空笼。破疑笼。忽开参膺。旋覆顶门。还其重瞳。随宜镜照。口司饮食言语。时有开闭而鼻下垂二孔。本无开闭也。蓏理相齿。伦脊忘言。是尚为缀旒所缚。而牦靬所炫哉。嗟乎时哉。凤山杖人。忽发尧孔托孤之论而鹿湖老父。亦致竹关下宫之辞。时节因缘。无容回避。土木同纬。历天适然。安于所伤。习坎自尽。业已一门深入。豁其通几。公因反因。藏于代错。各一本事。即是共一本分。直下原无岐见。复何哝哝本于无私。而遇缘即宗。同患至密。而决于中节。夫岂忧本来於穆之缺少乎。杖人触处创发。而中切脉之针经。反因痛刺。而顺新硎之刀理。非许常人可以浊识浮情学之者也。如无其人。何敢漫责。一橛者一橛。别路者别路。约于不欺。而泯于薪火。识大识小。道自不愁断绝。藏天下于天下。已矣。故就杖人三汇槁而芟烦去复。归决于此。此固午会全彰。集大成之雷雨也。安知无伤尽偷心。触此自奋者乎。

　　凤山孝人弘智谨识

　　　　　(天界觉浪老和上全录佛弟子王梅张伯
　　　　升倡首流通　伏愿
　　　　　　　皇风洋溢　　佛日增辉
　　　　　　　天下太平　　法轮常转)

　　　　　(佛弟子熊进学助刻
　　　　天界觉浪老和上全录　伏愿
　　　　　　　皇风洋溢　　佛日增辉
　　　　　　　天下太平　　法轮常转)

　　　　　(信官耿继善继美助刻
　　　　天界觉浪老和上全录　伏愿
　　　　　　　皇风洋溢　　佛日增辉
　　　　　　　天下太平　　法轮常转)

　　　　　(佛弟子吕应阳夏有德继旺廖廷贵王惟明高
　　　　世勋金有登朱云登董一奇杨乐平徐弘勋郑
　　　　正询孙元禔申振祖刘士惀助刻
　　　　天界觉浪老和上全录　伏愿
　　　　　　　皇风洋溢　　佛日增辉
　　　　　　　天下太平　　法轮常转)
