<!-- { "loadSidebar": true } -->
　　观夫佛祖出世始终设化惟有人与法而已矣即佛初坐菩提座于一切法成最正觉而说大方广佛华严经是则以人为重乃称性之法其全体卢舍不动寂场处华藏海而智入三世都无来住与十方尘刹诸佛菩萨主伴交参重重涉入实惟一真法界故普贤文殊为长次子出入藏身三昧全子即父身里出门得大机大用以向上全提也所以有发菩提心学菩萨行之善财童子而称童子者是最初一念真机即圆成实智而顿成正觉故其遍参离明之五十三善知识造端即得根本性智而后步步入佛自性现量境中无论僧俗正偏尊卑贵贱曾不动着根身器界俨然得证差别性智诸大三昧不弹指间入弥勒楼阁全成华藏庄严则又不同彼法华三变净土龙女更转男身始往南方无垢界成佛度生也故开品即名世主妙严至于七处九会佛惟放光证明诸大菩萨互相酬唱皆是承佛威神如诸侯之号令皆出于天王始无僭越所以一切礼乐征伐悉名曰天盖此经乃自性现量之法非心外比较所知所以二乘在座如瞽如聋益显圆顿之妙非彼浅小所得领略也佛乃于是曲垂接引于鹿苑方等及般若会开示众生渐入佛慧而最后涅槃将至先为付嘱家业乃说大乘妙法莲华经是则以法为重使彼转身就父有运载归大寂场之义所谓诸法寂灭相也而授记作佛使彼行菩萨行庄严佛土而后始得有如是因果本末究竟等耳不然如世主道欲以帝王宝位直授庸夫安可以服天下之心而行天下之令哉即尧举舜于侧陋亦必考功见迹而后摄位传此天德也又况举此法王大位可以直授其博地凡小而为圆满菩提之主哉吾所谓必须得人得法之真庶可荷担如来大事因缘而出现于世耳近世称知识者孰不自谓传佛心印据法王位图彼名闻利养与贱卖佛法至于厕坑头屠沽舍争逞机锋斗尚棒喝不惟鼠窃狗偷而为生计抑且以鱼目燕石为希有之珍而滥相传授故有一等未闻真法之人为彼所眩生轻慢心作苟且计便去聚众白椎如梨园子弟之演戏如教坊娼妓之作歌所谓打鼓弄琵琶还他一会假也呜呼悲哉夫如是还可谓之法王法正法眼乎夫如是还使达摩马祖再来又别作如何激扬乎正以末俗不有真求法者安有真说法者不有真说法者安有真听法而得真开悟者哉惟古人色心全胜故于语默举止使人望之意消岂直于登座之顾鉴颦呻能使人天感格如经中所谓是时若干人远尘离垢若干人得法眼净若干人悟无生忍发菩提心获陀罗尼与夫某得吾皮某得吾骨及髓者又岂似今人猜三枚道两谎之干打油也哉当此凋弊秽乱之时孰能知廉耻觉恶羞而不敢自欺不敢欺佛不敢欺法不敢欺僧不敢欺人不敢欺天下后世哉又孰能识法而惧于此法门忘身为法舍己求人忍难持经使身为床座身为奴仆身为犬马身为涂炭而扶植大法尊重法王护惜慧命奋发人心而报大法之恩哉又孰能以法为重以人为重以建立设化为重使此诸佛眼目人天眼目众生眼目不致昧灭而常照于世间出世间哉予尝见近世有宰官居士深心欲建立法化每多未具择人正见徒事名相枝叶不知宗旨根本所谓徒善不足以为政也即如三代之道沿至于今未有得人而不兴未有不得人而不败者吾此法门自禅宗之盛于曹溪马祖石头再盛于五大宗师之制作杂出则宋元之流弊吾不欲观之矣虽然岂今日之人法实异昔日之人法哉盖人不得真法而人非真人法不得真人而法非真法有一人如神光马祖之流者出或当别有手眼而返掷此天下后世于先佛之法界则非吾所得而知也且先佛之法界虽不可思议不可比况然有神而明之者亦未有不因其本来见成之法式得以设喻而开悟之耳予试举易象以况之或有可以会尽天下之异同乎或亦有可以于此知建立之法式乎夫所谓佛法者即世间法也佛如易之有太极而普贤文殊犹乾坤之具全体大用纯粹不杂至于诸大菩萨如坎离六子之破体而摩荡交错成八八六十四卦以至经天纬地无有余爻其究竟指归不过一奇一耦之谓道也所谓刚柔相济以吉凶而生大业者岂非明暗交参正偏回互君臣一体功位双超之妙协哉所以五行之生克制化相生即所以相克相克即所以相生使此太极不能发挥此五行生克制化之道则太极是为死物不得名为无生法忍不得名为如来藏性不得为天地人物之始身心性命之宗也故吾洞上推此向上一位为无著真宗始知尊贵一路自别于君臣五位者其在兹乎圣君一位正配太极之清宁无为所谓不显惟德百辟其刑居其所而众星拱是则辅弼之大臣配乾坤六部公卿配六象与百官宰执之配诸卦则始终本末舒卷一气也昔尧命官先以义和治历明时舜初即位即齐七政者盖此乃天地人物之首务故曰易之为道广大悉备杂物撰德开物成务冒天下之事成天下之亹亹者皆以此道为万世君师建中立极而范围天地曲成万物知此系辞之旨则天下古今之道思过半矣故儒独以易为天地人物不易之法至于余经皆因时制宜之事也苟诸经一有不合大易之大经大法者则皆异端曲学诬世惑民之术又安足与天人一贯而建诸天地而不悖百世以俟圣人而无惑哉知圣人制易之意则知吾所谓得人得法之真如五家宗师之标宗立旨以使正法久住而非人不得破坏也有一人焉观此而兴起者则予当身为床座而供养之予惟日望之矣。

　　建刹以扶植人心巩鸿图说

　　有怀杞忧者曰世语天下名山僧占多亦知其利害乎曰自古天下名山非僧占也是世人自有所系不能到耳何也即今五岳群峦穷海绝岛不是龙蛇之所蛰即是鬼怪之所栖不为逃亡之所依即是奸盗之所伏自非离尘拔俗不求声色货利之人忘形死心弗恋恩爱名位之士安能孤踪只影入无烟火之乡涉险跻危造不耕织之地或于此缚茅就树草衣木食以穷年或傍石为巢火种刀耕而毕世或致天人送供或来猿鹿衔花或感猎人而舍业或激贼辈而改途或启乡顽而恶羞或发村懦而悚惕或使愤瞒而悔悟或令迷闷而开明或布施以格劫夺而无害国害民之几或持戒以消淫讹而无败俗败伦之朕或忍辱以摄瞋恨而无弑尊弑亲之端或精进以鼓惰愚而无甘暴甘弃之疾或禅定以折僭乱而无大逆大叛之萌或智慧以廓英奇而无索隐行怪之异或权力以救邪僻而无跳梁猖獗之狂或悲愿以赞经纶而无太过不及之弊是故能使富者知盈而捐财植福使贫者知乏而效力立功使智者知本而兴言叹仰使信者知性而委命参承或闻道行于朝廷而三诏不起或播宗风于岩谷而异域皆从或使蛮貊皈依自遵约束而免守卫之劳或使边方宁静不见征诛而省敕命之费乃至默成圣制之无加阴振治纲之不紊亦何曾非大同无我之创立哉亦何曾非至公无私之尊尚哉普天之下莫非王土率土之滨莫非王臣能使一介之民自安生理不作非为即是一草莽之忠臣也能使一尺之土自守本分不生逾越即是一太平之治地也世徒见一僧不法即欲革天下之僧不知僧乃民作贼亦民为耳造妖孽为显异惑众之事创淫祠倡杀生害命之几自当除灭以正宪章乃今有处拒僧出入城隍有处禁寺讲演宗教即有听讲宗教之僧不轨乃此僧之不轨也岂宗教令僧之不轨哉若以一人犯法连罪天下之人欲使天下平良不作悖逆之忿乱者未之有也若以一僧不法连废天下之寺欲使天下名山不为盗贼之资栖者安可得乎於戏况我佛法以慈悲为教以智行为门内无主不立外不正不行或授戒有严于国律或讲法有奥于圣经或立论有高于尊王或传灯有超于尽性岂曰小补之哉即国制有爵赏之诱且未能使百姓尽思立功有刑罚之威亦未能使庶民尽怀惩恶安能强以苦空寂寞之法妄欲鼓簧弄影于民乎而世人欲以异端为辟异庐而焚异教而禁异人而驱竟不知何异之不同于大中至正之道哉竟不知何异之无益于身心性命之理哉吾所谓真金不怕火者正以得火而愈精也真佛不怕排者正以得排而愈显也自古及今迭否迭泰何世不因排僧而佛道明何人不因辟佛而僧行振吾但患僧徒之不真不患世人之攻众但患佛刹之不密不患名山之占多所谓有佛住处龙天喜无僧说法鬼神愁也岂有盛德大业之世而患其佛刹之壮鸿图耶。

　　斋僧以自尊法行续佛慧说

　　自金身入梦汉明帝遣使西迎得摩腾竺法二尊者以白马驮四十二章经特来此土因与诸道士设坛焚验而我震旦始知有释氏佛法僧三宝故当时王公宰辅异道九流等乃于法天制地之教别得天地从我所生之旨乃于生顺死归之道别得性命自我所造之因而超超乎悟此三界唯心万法唯识深几神哉故有了生死而证真常者有即尘劳而获解脱者有即王道而行佛道者有即权教而明实教者自是历代帝王异世贤圣悉亲佛法之微得拓内外之化虽国位之无常皆尊信之不贰所以西来之僧法迭至重译之教藏弥隆梵行遍入于人心不待诱而自信微言深参于世典不假思而自成佛刹与鸿图共丽三代之礼乐斯存僧伽与像法同严十界之性修具在所以僧因佛而成仪法依僧而成教故僧种即是佛种僧身即是法身也世人所以尊敬三宝者正尊敬自心本性之智行耳供养僧者非直以饮食衣服卧具医药四事具足而资给之使彼得免经营安身办道之为我有功德也正以能使我等发希有心生难遭想忘躯为法决择死生或因此知苦断集得出恩爱名利之缠或因此慕灭修道得悟因缘依正之业或因此从佛通儒得世出世间不二之道或因此明心见性得向上一路不传之宗或因我供一真僧而天下之妄僧俱振或因我建一正法而天下之邪法皆皈或因我续一僧之微命即续三世诸佛不绝之慧命或因我护一僧之初心即护十方众生常住之真心如是斋僧是名供十方法身之父如是护法是名保三世含识之灵也故昔日我佛亲以大法付嘱诸大菩萨于此十方刹土示现国王大臣长者居士及四众人等之身为内外护成就庄严此世出世间法所以不致断灭也如赵州禅师住院之日燕赵二王感其道行息两国之争睦州尊宿以大草屦挂于城门巢贼入境见之因感悟而救其扰乱灵树禅师预知广主有兴兵用武之心即时坐化遗命以消其隐慝永明寿禅师以一言劝钱王俶纳土于宋太宗使浙江一军十三州俱免血刃皆是僧法之力互相制治而成其至化也又况能以律制天下杀盗篡逆之几与消奸淫僭夺之微又况能以教拓天下忠孝廉节之心与充仁义礼智之性又况能以禅开天下生死性命之关与明天地人物之主乎予忝生末法幸厕僧伦岂敢以我为僧而自赞我僧之法盖我亦此世间之人也知有僧之可尊可敬可以自度度人可以报国主之深恩可以酬檀护之厚德是故即以此法普告同一佛性同一智行之人共相自尊自重自行供养使此正法常住于世云耳。

　　刻经以自护心法续佛慧说

