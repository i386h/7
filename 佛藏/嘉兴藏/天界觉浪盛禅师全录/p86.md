<!-- { "loadSidebar": true } -->
　　庄子以人习于常所见闻而滞于名相功利不见天地之神化出于自然故拈鲲鹏之大而化者移人之见闻以入于神则逍遥乎与天游矣夫人物之各得逍遥者以各自无相待也斥鷃笑大鹏奚必以之九万里而南为正以不必相待也宋荣子虽自笑其可笑又恶可以笑列子之奚必以之御风而后泠然为善哉所谓此虽免于行犹有所待者以彼未由乎天真自然之道不免于藉功利也若夫乘天地之正而御六气之辨以游无穷者彼且恶乎待哉故曰圣人无己神人无功至人无名此逍遥之大意也夫无己无功无名其果谁乎尧让天下与许由庶几似之尧曰夫子立而天下治而吾犹尸之请致天下许由曰子治天下天下既已治也而我犹代子吾将为宾乎此则明乎两不相代如庖祝也此二子之辞让犹似乎以天下为天下以能治之为治而未出乎功利之迹以藐姑射之神人表之孰弊弊焉以天下为事故以尧往见四子藐姑射之山窅然丧其天下正见尧之所以神乎自然非天下功利之迹可求也此中之妙在下一转处人不知之耳庄子意以人只知事迹为迹不知以事迹为神使彼果不能以事迹为神则不以惠王之大瓠大而无用欲剖之为惠子之拙于用大又不以不龟手之药或鬻技千金或裂地而封为所用之异又不以斄牛之大而不能执鼠为无用又不以大树患其无用而不树之于无何有之乡庄子之不计物事之大小不泥人情之有用无用此正明能以神化而任其自然则事迹之大小短长动静有无未始不各适其天而与之逍遥游也此篇主于各无所待故得逍遥而一篇之旨又足以含摄七篇也如鹏鷃之大小菌桩之短长彭殇之寿夭皆各自相忘即齐物也冰雪之处子乘云气御飞龙其神凝使物不疵疠即养生主也宋荣子定乎内外之分辨乎荣辱之境后其于世未数数然即人间世也许由之不治天下有治天下之德宁为其实不为其名即德充符也之人也物莫之伤大浸稽天而不溺大旱金石流而不热是其尘垢秕糠犹将陶铸尧舜即大宗师也尧治天下天下既已治而窅丧其天下冥于自然即应帝王也予所谓活句活法乃能八面受敌而直应曲当诚庄子之谓也噫安得若而人与之细读逍遥游哉。

　　提齐物论

　　庄子以自然为宗而功在无为其所立言不外乎此是齐物论盖踵前圣人无己而无所待任万物之自然非有使之更不以生死彼我是非得失为同异故浑然各相忘于无对耦之大道也此以子綦隐几仰天而嘘嗒焉似丧其耦者是大块之噫气同出于无为而自然也世人之为物累不能出生死于尘垢之外者以有我也真吾无我何有对耦可累所谓形固可使如枯木心固可使如死灰者子游只见其似丧其耦曾未知吾已丧我也吾者我之真宰也何可丧乎吾所丧者是妄执之我见也我见能忘则一无所为其天真之吾与天地万物冥乎无朕又何有一身所耦之情形如臣妾之不足相治而自损益于其间乎此虽齐物却提出吾丧我为主则与前无已而窅然丧其天下始终贯彻于蝶梦物化也至曰非彼无我非我无所取此正明我见本空以对物有我物不自物由我而物如我不取物亦不有知此非幻成幻则亦近于自然矣而不知其所使者是幻作似若有真宰而特不得其朕可行已信此正是唯无作作则众窍怒号而不见其形正是厉风济则众窍为虚有情而无形正是吹万不同而使其自己也咸其自取怒者其谁耶作者怒者岂真有使之者而非我无所取之我不益见其幻妄乎于此可见风与窍与作者取者怒者使者乃至闲闲间间炎炎詹詹其寐魂交其觉形开与喜怒哀乐虑叹变慹姚佚启态互相求之如乐出虚蒸成菌一无可得则物我本空而达者于是知通为一不损人而益天不益人而损天一无所为而休乎天均又孰更能丧吾之天真乎人不达此一受其成形则与所耦而生我见与接为构日与心斗日夜相代乎前莫知其所萌而妄执之不亡直至老死不能尽去与物相刃相靡其心尽如驰莫之能止固已可悲以至其形化心与之俱化而芒乎无本可据不亦大可哀乎此庄子痛与世人提撕此生死性命大事是发六经所未发之秘旨也所谓有大觉乃能破此大梦万世之后一遇大圣知其解者是且暮遇之也而人岂独无一不芒者乎夫能不芒者以能知天真之独存为可据也天何存乎夫能随其日夜相交乎前之成心而师之谁独无此成心为可师乎既谓之成心则非知能益愚能损也所谓奚必知代而心自取者有之愚亦有与焉则此成心是吾人天真自然之心是常存之心也又岂未成乎心之心得而是非之哉未成乎心之心而是非之则虽神禹亦不能知也吾独安能复以真伪是非而辨其未成之心哉此天真自然之心能自见之则天下所言之是非真伪皆无隐也彼此之所谓是非真伪皆有所偶此道无偶如枢之环中空而外无端可寻以是而应无穷则不可喻以天地万物如指马也今天下道之成毁言之是非正如昭文之鼓琴师旷之枝策惠子之据梧是三子者皆以自好相异而欲明之于世亦竟以坚白之昧其终所谓道隐于小成言隐于荣华使能图其滑疑之耀不用自异而寓诸庸不亦如圣人愚春以是相蕴为有得乎夫如是既和之以天倪而无是非同异其孰更能为正之乎故吾曰于此能知则彼此相耦如罔两之对影化声之相待庄周之梦蝶是皆谓之物化不取无非幻犹待悟耶。

　　提养生主

　　养生以何为主即缘督以为经率性之谓道也人之不能保身全生养亲尽年者以外有形生物欲为有涯之肯綮内有知见执着为无涯之自厚而内外两相触犯则主无以自存如族庖所见无非是牛未免于折刀也岂不殆哉使能内不见有己有功有名有待则吾天真之神无我见之厚官知止而神行矣外不见彼此善恶是非名刑则吾自然之生无物欲之阂而依乎天理以无厚入有间恢恢乎游刃有余地矣此自善其刀十九年如新发于硎者是君子之能慎独于莫见莫显之中也故每至于族吾见其难为怵然为戒视为止行为迟动刀甚微謋然已解提刀而立为之四顾为之踌蹰满志善刀而藏之于此足见孔子用行舍藏之所慎处惟颜子拳拳服膺者是与若子路之雄心壮气无所忌惮者痛诫之为暴虎冯河必也好谋惧事是则已全乎知仁勇之妙其所谓保身全生养亲尽年者不由此可以见乎公文轩惊见右师之介疑乎天人孰知天生者非天人有者非人乎庄子意在因物自然不敢以养生而反伤生也泽雉十步一啄百步一饮人见其劳不知其养使一入乎樊笼中饮啄固不必求而困顿其形气神虽欲王亦无自善之方也又何如逍遥乎无累哉方今玄家者流特以长生不死自表号为全真养生其亦能知右师之独泽雉之神以外身身存后身身先之旨乎知此则多方劳其精神竭其血气以图却病延年殊不知天真之神已日与形气俱化虽欲自王无及矣是可不谓之遁天倍情忘其所受者乎庄子以老聃死为适来夫子时也适去夫子顺也安时而处顺哀乐不能入也古者谓是帝之县解指穷于为薪火传也不知其尽也秦失吊见其老者哭之如哭其子少者哭之如哭其母彼其所以会之必有不蕲言而言不蕲哭而哭者是遁天倍情忘其所受在老子又何哀乐足以入其灵府以世法视之则必以老子为圣人能使人尽死丧之体如此所谓临丧不哀吾何以观之哉而秦失乃谓之遁天之刑帝县之尚未解此又深于方外欲使人知超于生死之迹者也生时死顺是老庄无为自然之学其宗本亦只如此独是薪尽火传一语可通吾禅然彼但曰火传曾未深言薪既尽而火何以得传且不致于昧灭也即生时死顺只能不违此色身业力以还其自然之天而已又何知吾有父母未生前此常住真心之主能了业识而出死入生与超凡越圣于名相之外哉。

　　提人间世

　　人知庄子以无为自然为宗无用为用作主不知彼独将极难为极不然极要用之事与仲尼颜回二师弟子以苦心密行周旋盘错以曲尽其处人间世之妙于斯始见无为而能无所不为自然而能无自不然无用而能无所不用而不图创此一段议论也如回请之卫曰闻卫君年壮行独轻用其国而不见其过轻用民死民无如矣愿以所闻思其则庶几国有瘳乎只此提出为人君无道而刚愎自用之病可作顶门一针仲尼曰若殆往而刑耳所存于己者未定何暇至于暴人之所行若亦知德荡乎名知出乎争乎王公必将乘人而斗其捷是以火益火矣昔桀杀关龙逢纣杀王子比干是皆修其身以下拂其上者也只此提出为人臣有才而不能善用之病可作脚跟一棒至若端而虚勉为一内直而外曲与天人为徒虽能无罪胡可以及化犹师心者也师心者正不能忘我见犹有所待也又何如心斋之无我无待乎若无听之以心而听之以气听止于耳心止于符气也者外其心知虚而待物者也符也者协乎鬼神灵而不昧者也唯道集虚虚者心斋也是心之不役于外而自虚灵了无知见如明镜之无心待物妍媸自形于镜如瞻阕之虚室生白吉祥自止于虚非若有心于端勉为虚一而为我见之所留碍所谓绝迹易无行地难为人使易以伪而非天使以无知而知一无所伪为万物之自化也如此则心行处灭虽入樊而无感其名入则鸣不入则止无门无毒一宅而寓于不得已随机而应又何容心于其间哉仲尼曰无所逃于天地间是为大戒夫事其亲者不择地而安之孝之至也事其君者不择事而安之忠之盛也自事其心者哀乐不易施乎前知无可奈何而安之若命德之至也为人臣子者固有所不得已行事之情而忘其身何暇至于悦生而恶死此决断为臣子之心与事心之不逾矩处如斩钉截铁真孔子万古不易之正论也此后又教其行事之妙曰两喜两怒之言传其常情无传其溢言则几乎全乘物以游心托不得已而养中至矣形莫若就心莫若和与之为婴儿无町无崖达之入于无疵此皆随机利导如禹之治水所恶于知而行乎其无所事则可以杀其狂奔而达之以性情也不然则未免流为揣摩纵横之家与刑名法术之徒而作俑于治也噫此明眼者尤当择之养虎爱马二喻切矣正如保赤子以心诚求之虽不中不远使有诚心而不得圣人以人治人因物付物之法其不为缺衔毁首碎胸者几希末上以不材之散木自寄于社与支离疏者以常疾免役而且受粟犹足养身终其天年又况自能支离其德如圣人之无己无功无名无待而超超乎天地万物之表者乎孔子适楚接舆歌凤而叹衰大似深讥孔子孰知此正庄生之满腹愤慲痛世道之交丧不可挽救徒以德临人何似山木自寇膏火自煎乎人皆知有用之用而莫知无用之用也首尾皆以孔子事述之正表道德与志行之盛如孔子周流列国以求用于时君竟不能少展其一二此深于痛世而垂戒于为人君为人臣为人师及无此才此德者不可强试于世莫若如不材之木支离之人自寓于社自寓于疾以自全正庄子之自道也噫又孰知世人之不材世道之支离世礼之如社世患之如疾而神人正当以此自寓其神以无用寄其大用而逍遥乎神化之天以转移此人间世哉读提庄者到此更须别具只眼。

　　提德充符

