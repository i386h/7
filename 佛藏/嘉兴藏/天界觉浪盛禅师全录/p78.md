<!-- { "loadSidebar": true } -->
　　庚辰洪都承大居士。与刘西佩诸公。延衲泰定。及建安国主。请主上蓝。一时宗风丕振。皆不忘付嘱之力也。明年郭首龙居士。亲到庐山圆通。挽衲主青原祖庭。彼时以圆通事。不能脱手。后因楚江乱。在吴越间几二十年。前在天界。适台驾过访。获与刘平老及旻昭笑峰友苍诸子相会。亦皆以护祖庭为嘱。此正时节因缘有待耳。盖青原七祖。为曹溪长子。首出群英。后石头下二支一药山。云岩下出洞山一宗。一天皇龙潭下。出云门法眼两宗。皆其源高流长也从来法道有兴有废。使无兴废相寻。则天地生杀之气机亦息。圣凡剥复之。神化亦穷矣。惟在人能通变。则使佛圣皆不倦耳。设世尊不有调达诸魔外攻击。则三明六通。及诸庄严。皆无繇发现。所以维摩云。众生不病。则我不病。吾若不病。则众生病不能愈也。正以诸佛功德庄严皆从众生。六十二见诸病中得。龙树马鸣不因外道则不造论。达磨不面壁。不服毒。则不能传法二祖。不立雪断臂。则不能安心得髓。即六祖亦有。室中挥刃之事。传此法者。命如悬丝。不其然乎。自古佛圣英雄谁非以吉凶悔吝而生大业。即二支五派之后。独存济洞二宗子孙。亦从近世始盛也。山僧数十年。正为祖宗大法。不惜躯命。而海内诸明眼咸能见谅以故到处建立非为一己之私。今在浙中。以先因护法请主皋亭崇先是真歇了禅师开山者。兹五百年来祖塔祖庭几于湮没。非乘此会。后来未易于重振也。青原今得笑峰主持使山僧为向上一位。不更尊贵乎。惟高明鉴原。

　　与韩圣秋大周

　　高明天资不世出。于道法踊跃如此。当以慧命自爱。先当发明向上事。以持戒立德始能光辉之。而酒色尤是伐性之斧。切当痛戒。庶几有入道之候。不然徒以口说是胜。终是自暴弃也。

　　复毛尊素居士

　　杖人自出世来。遇大根器。如焦弱侯诸老。乃耆皓之年。又曾心蕊。曹能始。李梦白。梅长公。耿九一。黄元公。金正希诸公。皆退休于鼎沸之时。相遇酬唱。足以引发后昆。而吾此法脉。犹未及托嘱至竺庵笑峰光雪无可辈。出世分上。不必较也。天界遇贤昆仲。英茂堪任高深。亦以世艰。莫深盘错。近于剑川提丽化参同最有关系。今质我书义全提。大快夙隐。端有赖绍述矣。去秋刘千里。曾在越中数会。已与谈及。此公自不肯轻易。向去更有头正尾正荷持者在也。如苏黄赵张。亦何曾非深入虎穴。再上重楼者乎。即大手眼。如黄龙虽代座泐潭。终振起慈明之道。妙喜不嗣湛堂。而光大圆悟之宗。况此时正当群吠影响哉。非欲控人以自私而实为天下得人。法门惜眼也。居士与彼同事亲密。正宜使三楚宗风。从此振作。明春能不畏石头路滑。一亲省杖人于皋亭乎。惟为法自爱。

　　复龙三翁及石溪上座

　　山僧生来。实有卖心肝。求人痛愿。以故不敢以大千世界有芥子许。非我舍身命作佛事处。然而就中求本色。真知己。为此慧命者。又的有类不齐。混不得一着子在。亦尝有语云。人如比干心可剖。心如比干人可友。使能执此以绳世。则当作孤风绝侣。如船子倩人求法嗣。未必可能得也。何肯如云岩向异类中行。不露头角。即南泉道吾没巴鼻老。不免将黑豆子。换却他眼睛。况其余哉。如山僧从前知己。宁有过于李梦白。黄元公者。与彼数十年。亲相盘错。末后乃见得力。此后独我龙三翁与石溪公。曾不谋面。千里知心。每接读手书刀刀见血。令我蹴然惊起。愧彼先圣。常游化诸国。犯难求人。今有若而人。能以生平不屈人者。而甘心委命于我。而我何心何行。不心肯口肯。相与质成。况二公久于此道。正如画龙已成。文不加点者。又何风雷之能相送。窃恐眼高品洁。不耐时世。将为绝侣之行。欲托孤于万世旦暮之遇也。二公如果不屑屑于此。则亦不应急于见山僧之入泥水。一称之为忧天悯人。一称之为赤子圣人。此仲尼不敢当者。我何敢直任观此则深知孔子者。莫如仪封。以天将夫子为木铎。达巷党人。以大哉博学。无所成名。其超于长沮桀溺石门荷蒉。诸人之偏于自知。而何知有天地日月。始能成此古今哉。此山僧又剖孔子之心。密我佛祖之意。欲托命于智过师者。舍此岂更别有尊贵之一路乎。正我龙翁。所谓造物不报之以人。而报之以天。能坏乾坤已坏之坏。死药汞假死之死则不啻于龙潭吹灭纸烛。以一条白棒。专打毗卢顶上行者也。石上座谓此真血脉。如铁函心史。终不可磨灭则又能剖比干之心。于杖人所卖之心矣。如此何求不得。肯强自弥缝以自亏其浑全之本领乎。逆知与天门洞庭一队。近况当更有相质正者在。

　　又复龙三三

　　无心于天下求知己。而有真知己者。以不谋自合也。有心于天下求知己。而无真知己者。以有谋却背也。端木氏以夫子之得邦家。其诸异乎人之求之。此深得不患人之不己知。求为可知之妙。吾宗有闻答泗州大圣话。谓云门儿孙犹在。岂别有术哉。正是深于致知而自能格物也。今山僧之得远交于公。真快足我生平。亦自有故。岂肯以施设故事。要于入门机锋转语。而后为之真投契哉。呜呼末俗之流弊。瞎千古平人之眼。正在此也。中静赤胆忠心。不让古之孤臣孽子。此来吴越。使诸方皆知白云问石和上。有此最后侍者能痛切为师。求较刻语录。及乞塔铭。以垂不泯。只此亦惟公与檗老。深见其始末。又况有灵岩灵隐万峰诸叔。为之策励。此外孰能以一己之私而为彼此之异同乎。幸公更须表述之。使彼不敢自委。当为之事。正不负白云和上。是公辈亲承之所自也。山僧与公神交如此。不更深于别峰相见者乎。

　　与出泥尹洞庭居士

　　世固有风闻。及观其文字而如其人。乃于亲见其事。更不知其人者有之。又有风闻及观其文字。而不信其人。乃于亲见其事。始深知其人者有之。或初见而疑信相半。及久与之同事。而后深悟其人之真伪者有之。使此三种人。自求其故亦有不知其所以然者。此千古神理之妙。有不可偏执心境以求之。而自能传其造化之宗脉也。以故佛祖圣贤。于世出世法。但深自求其精密。以交接人。而待其人自造自入。自悟自证。更不强其人。如何造入悟证此机缘也。于是乎言曰。此向上一路。千圣不传。末后牢关。直须亲透。如此则不独在参学分上。即为人分上。皆当以此自勉。也。今之为人者。不能以此自勉。乃执此以督贵学人不更与自己本分草料。转没交涉乎。即山僧与公初会于金陵兴善及牛首。与杭之净慈更于天界。以书札相通有年。亦兼于闻知见知。而山僧之所以怀公公之所以怀山僧。两皆不知其所以能然也。此中又谁能蛇足乎。虽然也须公与山僧于生死性命中。有自肯处。有出脱处。有不可相欺处。则可谓向上不传之真知己也。不则世间。岂无以文字道理。与人情世事。各自以为能知己者哉。

　　寄些庵郭天门居士

　　千古万古。只有遮些子。千变万化。只有遮些子。遮些子通则世出世法无有不通者。遮些子不通即自己一身。底根尘识。与日用动静。生死性命。皆不通也。又何能通彼六凡四圣之种种法界。为吾一心之法界哉。秪如世间人。有能通遮些子。不能通那些子。有能通文字道理。而不能通人情世事。有能通机锋妙密。而不能通生死性命者何也。此正是不能真通遮些子也。果能通遮些子。则又何生死性命。梦想颠倒之能惑乱哉。所谓通遮些子者。正要通生死性命梦想颠倒遮些子也。如公高明以此自命为楚些乎。为遮些乎。果能为遮些子。必须有个自肯处必须于佛祖圣贤。世出世法有个大透脱始得。不然公与龙三翁。及檗庵洞庭石溪诸公。平生相逼拶者。是那些乎。当此时世。当此机会。肯如此瞒顸。而不大作个彻底打透之事乎。前年承公过访于芜湖六度庵。一见莫逆。亦深知公是个不肯自欺底人。必不肯得少为足。必不肯如假死汞银不可见生死之洪炉也。惜乎不曾久相盘错。别来应更有出脱处中静归。藉此一讯。高明幸有以慰我于千里之外。庶不负遮些子神交也。

　　辞杭嘉湖诸护法请再住径山书

　　甲申冬。山僧承诸护法请主径山。已为祖庭一番安置而往金陵忽当此时山中多故而虚其席。又承诸护法。公举于当道宰官。力请山僧复主祖庭。山僧业住崇光。曾面对张方伯范兵宪诸公。再三辞之矣。今日诸当道公启又到。山中诸耆旧亦来。足见护法深心。山僧已领其意。然决不敢应命。亦使一等人不言而喻也。盖护法以扶树正宗为主。既能请山僧主持祖庭。又肯使山僧保全大体。则请者辞者。两皆有光。此又胜于再主祖庭。再倡祖道。而护持正法眼藏。莫更全美于此矣。况天下尊宿甚多耶。惟大护法见亮。

　　与刘潜柱居士

　　江南宗门之盛。曾不过三十年来。而衰滥之极。过于唐宋之末。此亦风运之所致也。不有振古真人。孰能挽回既倒之狂澜乎。前自吾寿昌崛起江西。而承嗣者。独博山东苑二师。一显一隐门堂大峻传法者命如县丝。而雪关兄早逝。独区区责任在己。故不惜躯命求人。几四十年。然所遇名公。几满天下。求其如李梦白黄元公。余集生诸公。能自参究。挺身为我法者甚少。即有之亦但外护。不克如庞裴杨李诸老。必以参透生死牢关。亲证佛祖宗旨。表表于传灯足为千古之心眼也至若今日。能以内外自护慧命。必欲亲取证此心法者。独见居士与陈旻老几费草鞋。如三登九上之矢志不委耳。古人亦有宽于性命。以得少为足。如苏子瞻之自谓印可于东林。及借座于佛印。假秤于玉泉。每自失机张无尽。亦自谓再参兜率。已得末后句。不免又为真净觉范所夺。只此亦可为参证淆讹之激励也。今日此宗之滥。又何曾兢兢以性命为宗本哉。山僧此说。在居士已熟有成鉴。果能以求师友。彻证己躬。而为吾宗主盟。则世出世法。均有赖也。岂非山僧与居士。世交法脉之源流有所自哉。

　　复钱牧斋老居士书

