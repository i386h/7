<!-- { "loadSidebar": true } -->
　　德之所以能充天地而符万物之性情者如北辰之不动而众星拱之也今人间世无尚德之君臣虽有盛德之师如孔子终亦与其弟子颜回子贡辈自盘自乐而当身世道不得行而何充符于天下使为予宗之与有且是道也唯可宗于上古自道德降而为仁义礼乐刑政以至于功利乃功利亦不世见徒以斗争杀夺如之何可使从此不急之务乎正以世不尚而吾尚世既已尚而吾尚是奚异以许由代尧治天下乎世不尚而孔颜尚孔颜尚而世仍不尚如庄生之能尚孔颜而自亦终以寓言尚乎宗旨于万世之后蕲乎一遇大圣知其解焉耳矣又奚必能使天下皆从所宗乎夫自开辟来世常多乱而少治神圣之出历数或千年或五百年或偶一继世如三代之圣可指数然万世下终赖有此道或间有知乎此即可首出群雄而有天下果有真能尚者敢多求乎哉少得其宗亦足以慰应帝王于天下矣然而此宗之旨不可一日不尊尚不可一人不师法此则是作大宗师最急切之意也敢自委为不急之务乎庄生开手说天人知天之所为者天而生也知人之所为者以其知之所知以养其知之所不知终天年而不中道夭者是知之盛也虽然有患夫知有所待而后当其所待者特未定也庸讵知吾所谓天之非人乎所谓人之非天乎且有真人然后有真知此不异诚者天之道也思诚者人之道也能知诚明之不二者此尽性之圣人可为天人一贯之大宗师也其曰真人不逆寡不雄成不暮士过而不悔当而不自得也此非慎独依乎中庸遁世不见知而不悔者乎登高不栗入水不濡入火不热是知能登假于道也此非致中和参天地使阴阳不乖戾以自达于道者乎至谓其寝不梦其觉不忧其食不甘深深息踵不知说生恶死翛然往来此皆明真人知生死变化不出于我以我自能顺适不为所累而不失乎无为自然之宗至谓大块载我以形劳我以生佚我以老息我以死是皆点醒生死之幻人情之劳不若返己知宗而相忘于大道也夫藏舟于壑夜半力者负之而走昧者不知也若夫藏天下于天下而不得所遁是恒物之大情也圣人将游于物之所不得遁而皆存自本自根未有天地自古以固存神鬼神帝生天生地在太极之先不为高在六极之下不为深此神化自然非有能使之而然也子在川上曰逝者如斯夫逝者何物斯者何斯果可逝耶果不可逝耶斯亦可以藏邪斯其不可藏邪善乎斯者则亦可以善乎生死始终亦且果有生死始终为可善邪始藏天下于天下与游于物之所不得遁而皆存者可心传而不可以语受可自得而不得以理见自本自根未有天地自古以固存岂不能神万物于一化神万化于一神之可宗哉女偊以卜梁倚有圣人之才而无圣人之道吾犹守而告之三日而后能外天下已外天下矣吾又守之七日而后能外物已外物矣吾又守之九日而后能外生已外生矣而后能朝彻朝彻而后能见独见独而后能无古今无古今而后能入于不死不生杀生者不死生生者不生其为物无不将也无不迎也无不毁也无不成也其为撄宁撄宁也者撄而后成者也只此可会通内七篇旨趣外天下可通逍遥之尧让许由外物外生可通齐物之丧我朝彻见独而无古今可通养生主之薪尽火传无古今而后能入不死不生可通人间世之无用为用杀生者不死生生者不生可通大宗师之知天知人其为物无不将无不迎无不毁无不成其为撄宁可通应帝王之虚而委蛇而未始出吾宗然此文简义奥宗趣有归如见独而后无古今正教中所谓冥谛神我直须透过始得问曰子独恶乎闻之曰闻诸副墨之子洛诵之孙洛诵闻之瞻明瞻明闻之聂许聂许闻之需役需役闻之于讴于讴闻之玄冥玄冥闻之参寥参寥闻之疑始善乎庄子之能见道而有终始使造道者之有所悟入也既曰撄宁则已极尽造道之微妙矣而特揭其子独恶乎闻之而闻之副墨以至于参寥可见副墨中之文字语言道理知见到此参寥全无栖寄矣妙此一转曰疑始此真参禅之所谓才能顿发疑情也夫疑何始其始何疑是惟不疑则不悟大疑则大悟此悟岂易致哉所谓撄宁必撄而后始成非如拨乱乾坤始见太平剿尽无明始得见性度尽众生而后成佛也哉孰能以无为首以生为脊以死为尻孰知生死存亡之一体者吾与之友矣子祀问子舆病舆曰造物者将以予为此拘拘也曲偻发背句赘指天闲而无事跰跹鉴井化尻为轮以神为马予因而乘之岂更驾哉安时处顺哀乐不入所谓县解也不能自解者物有结之物不胜天久矣吾又何恶哉子来将死妻子环而泣之子犁往问曰叱避无怛化子来曰父母于子唯命之从阴阳不翅于父母彼近吾死而我不听我则悍矣彼何罪焉大冶铸金金踊跃为莫邪此不祥之金也今一以天地为大炉以造化为大冶恶乎往而不可哉成然寐蘧然觉子初年见大父临欲终先自择日乃召诸子孙及亲友至前嘱曰我后事已授长子矣从此永诀吾其往生也予时与诸亲属痛哭大父复召而诫之曰夫哭人者以伤其不生而就死地也吾早已善吾生而不恶吾志今既善吾死而乐吾往生死皆化迹吾以是存吾真又何以哭为所可哭者汝徒生不知化所自来死不知化所自去此心为生死幻化所迷昧为可哭也汝何不以哭人者而自哭使异日自能作主不为造化所移则去来无非化迹也又何哭之有予从是猛然省此自能作主不为造化所移一语而决出世志以至知宗门事则又超于庄子以造化是从不敢违命为疑始以此为撄宁之大师法也意而子见许由由曰尧既已黥汝仁义劓汝以是非矣汝将何以游夫遥荡恣睢转徒之途乎曰夫无庄之失其美据梁之失其力黄帝之亡其知皆在炉鞴之间耳庸讵知夫造物者之不息我黥而补我劓使我乘成以随先生耶颜回忘仁义矣犹未也忘礼乐矣犹未也回坐忘矣仲尼曰同则无好也化则无常也而果其贤乎丘也请从而后也此篇中文字曼衍略提精要存其大旨如论真人之叠见病者之错出无非欲极描出其所得于无为自然之状与其适生死变化之妙而末上又归于尧之服仁义明是非为黥劓若必以许由之为是尧言之为非则又为庄生是非之所黥劓矣夫仁义礼乐此孔颜生平所恃以作君师教诏天下万世不易之法也而庄子以为颜子自谓回忘仁义忘礼乐乃至离形去智同于大通岂不大相矛盾果知心斋之旨则知仁义礼乐皆是大通所谓同则无好化则无常也是何仁义礼乐与形智之不同于神化哉又须知尧孔已是向上人而荡荡乎民无能名如天之不可阶也以降迹入泥入水说仁道义与百姓同其忧患而救人者颜子所谓夫子步亦步趋亦趋驰亦驰是皆可与天下人共学也使夫子超轶绝尘而去虽贤如颜子犹且瞠乎其后又岂许由辈如参单板禅之自了漠所可讥议哉盖任天下万世之大功者乃能任天下万世之大过也此庄子平生学问全在此中能翻弄变化使摄末归本推本于末也不然又何足以此为大宗师之本旨哉。

　　提应帝王

　　予昔读憨大师庄生影响论曰不知春秋不知涉世不读老庄不知忘世不参禅不知出世予以此论甚善不知者必以老庄为忘世为无事于经济则深负庄生内七篇立题命名之至意是掷民生事业与内圣外王之道于空虚无用方之外也内篇之意其事则主乎人其旨则皆主乎天又谁知即以人而主天以天而主人乎知此则知庄子全是以神化而移人心之天而归于无为自然以神化之无为自然而应于人心之天而同于大通以不出于其宗也篇首啮缺问王倪四问四不知夫不知之知是真知也啮缺大喜以告蒲衣乃今知之乎一曰亦得人矣而未始出于非人一曰其德甚真而未始入于非人层层化其偏见也将以有知有为之为人无知无为之为天乎人而不出于天则人即天也天亦何曾出于人哉直人自忘其天而堕于有知有为以此自累而累天下也日中始语肩吾曰君人者以己出经式义度人狂接舆曰是欺德也夫圣人之治也治外乎正而后行确乎能其事而已彼以己出经式义度人与此正而后行确乎能事何相远之有而为欺德何也直以求诸内外之分矣彼皆本诸己又何式义非正而后行乎天根游殷阳至蓼木遭无名人而问为天下无名曰去汝鄙人也何问之不豫也予方将与造物者为人厌则又乘夫莽渺之鸟以出六极而游无何有之乡汝又何帛以治天下感予之心为又复问无名人曰汝游于淡合气于漠顺物自然而无容私焉而天下治矣老聃语子居曰胥易技系劳形怵心者也明王之治功盖天下而似不自己化贷万物而民弗恃有莫举名使物自喜立乎不测而游于无有者也即此便是应帝王之大宗旨也与不见而章不动而变无为而成其为物不贰则其生物不测及不显惟德百辟其刑之笃恭而天下平又何异乎列子见季咸而心醉归告壶子壶曰吾与汝既其文未既其实而固得道与众雌而无雄而又奚卯焉而以道与世亢必信夫故使人得以相汝尝试与来列子与见壶子初见湿灰焉壶子曰乡吾示以地文殆见吾杜德机也再则见其杜权矣壶子曰乡吾示以天壤殆见吾善者机也三曰子之先生不齐吾无得而相焉试齐且复相之壶子曰吾乡示以太冲莫胜殆见吾衡气机也明日又见壶子立未定自失而走壶子曰乡吾示之以未始出吾宗吾与之虚而委蛇故逃也列子自以为未始学雕琢复朴块然独立一以是终夫尽其所受乎天而无见得亦虚而已故曰用心若镜南北中央三帝举出甚奇是谁相遇是谁善待是谁谋报是谁凿死是谁凿不死耶此末上以神巫相壶子三度皆能窥其影迹之机微而末后示之以未始出吾宗以虚而委蛇不知其谁何故逃而不可追也又何异乎大耳三藏之得他心通者第三度不能见南阳忠国师落处其机虽不同而神巫之见亦世所无也正当全机不动未始出吾宗时即壶子欲返己自照亦不啻隔九重渊矣何则壶子能示能知则神巫亦能见能知矣壶子不能示不能知则不特人不能知即天地鬼神亦不能知又何生死存亡祸福寿夭之所得而寄其灵幻哉以故啮缺以问四不知而喜跃季咸以一不知而神没正壶子谓列子而以道与世亢必信夫故使人得而相汝此是壶子能以机用玩弄神巫与列子密使其窅然而丧其所有忘其我执任其天真自然而无见得亦虚而已化其无为自然之宗则其心如镜亦无不将不迎应乎天地万物而不藏也又何内圣外王之道不可以虚而委蛇者应之哉若然者则非以尧舜孔颜更无有能当之也不读中庸乎首提天命之性即未始出吾宗也率性之道即神动而天随也至于修率工夫而莫显莫见即渊默龙见机发于踵也故君子必慎其独以致中和正虚而委蛇无不藏无不应也所谓予怀明德不大声以色其上天之载无声无臭非浑沌而何若能于此透过晦昧为空始可冥合天命之性于此不知倏忽一念迷己逐物为声色所转不亦凿破浑沌之德而失其天命之宗哉夫真为浑沌也非知见所能到也孰能以知见凿而死之虽凿亦何有死地是人之自失其守而徇七窍自为流浪生死而死其冥天命自然之灵也吾特提此庄子以正尧孔之孤将使此天地古今不可死者复灵也夫。

