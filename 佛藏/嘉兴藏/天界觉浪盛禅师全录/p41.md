<!-- { "loadSidebar": true } -->
　　师到鸡鸣寺值无隐法师讲法华经遇支提待兴长干优昙无方邀与法师相会谈及从寿昌来历优昙曰秪如我法主师适谈娑竭龙女呈珠立地即得转身成大丈夫相向南方无垢世界成佛此与参禅顿悟旨趣何异师笑而弹指曰遮个转向何处去也众默然师曰须知此中发起机用却自不同何则凡大经教多以表法喻其密旨此龙女表八识心王之业识一念能回光破其觉明幽室之见则不堕三细六粗统于心王心所无明覆阴立地出缠离隐舍此闺合中物如转女成男向离明而成大丈夫证此圆明妙觉也虽然此犹是教乘义学非是宗门觌面全提不涉比况也昙曰如此拈提已非诸解所及矣师曰可不是秪如鸟窠因侍者辞要诸方学佛法去窠曰欲学佛法我遮里也有些乃于衲衣上拈取布毛吹一吹侍者直下顿悟遮个是甚佛法又何待设喻乎又如僧参大随见岩下有一龟此僧便问一切众生皮包骨如何遮个众生骨包皮此僧是何眼孔便能置个问头不妨如大火聚如铁昆仑我问你此是弥勒所能腾疑乎文殊所能决旨乎舍利弗所能启请乎试使黄面瞿昙透出眉间白毫也未易照破在请世尊下一转语打发他看大随不妨通身手眼且有东海探骊颔西山擒白额底作略轻轻地拈一草鞋覆在龟上使此僧如八臂那吒到此无可奈何也岂不是银山铁壁从空堕旷劫无明直下灰哉到遮里更须有转身出路始得还是作女人拜好抚掌大笑好还是进云起动和尚好噫好知荆棘林中下脚易月明帘外转身难也不然世尊谈经三百余会末后又要拈花传甚不立文字正法眼藏与迦叶阿难多闻总持为灵山第一人世尊说法如水传器到了教外别传如何茫然无措乃因迦叶呼来倒却门前刹竿一语始悟向上关捩子以传此秘密法门为西天第二祖也此岂佛祖欺人哉隐法师爽然自失又复勃然自喜曰我辈皆当如焚去疏钞者从觉师参此真悟道禅也向来我亦曾见有从少林来提唱宗门事与我谈经何异不足以服我心闻如此话不服者真自暴自欺真佛法边外人也乃曰待兴诸公我等皆当礼拜非等闲与人拜也。

　　师因待兴与鸡鸣住持一心师请于懒融塔上静室度岁每与隐法师盘错宗教中事甚快时戊午元旦住持请斋与法师分席于大禅堂会茶师云当日宾头卢尊者应天竺国王斋乃以手策起眉毛曰我昔于龙光佛时亦曾预会且道遮个拈提是何宗旨还与世尊眉间白毫照见东方万八千世界底义是同是别惜乎彼时无当机者未免为风吹别调去也今日山僧与法主同此法席不用弹指不展眉毛还有见多宝塔如大雷震开见二如来分座说法者么此不是自已夸张吾宗门举唱直教三世诸佛齐立下风不为分外况与之比较乎去年内下雪已十日飘白半堂积满丹墀行人与学者拥塑弥勒狮子象王踞于庭前师顾众云仰山尝指雪狮子云曾有过此色者么云门后闻云当时好与他推倒雪窦云云门只解推倒不解扶起且看此三老逼拶个甚么事若不知他拈提底意却于一色与过一色推倒与扶起上敲击不免打入鬼家活计何处能杀人活人出于情见之外此处最能换却人心眼设使弥勒文殊普贤到此恐无出头分也将谓以片片不落别处拈起雪团便打是为得手殊不知正是老老大大被人语脉转却也山僧最喜玉泉皓布裈因下雪示众云今年无端十一月下雪但教他下到十二月明年正月从头起下到二月三月四月五月六月七月八月九月十月直下到十一月使他大地人尽冻死饿死免得胡说乱说不知者以皓布裈为胡说乱说又谁知别有锋机寻常莫测此非圣凡荡尽大用现前如何敢开此口拈此语直是灵山少室不能过此要且破格人别有超佛超祖手眼始能以毒攻毒也大家照顾看莫教旁观者眉须堕落也。

　　莆田蔡心玄唱龙江林公三教于南都请师与福州陈达泉茅山王知白于朝天宫为母庆寿师顾左右云东拜东皇公西拜西王母秪如蟠桃三千年开花三千年结实即不问且道遮个桃核种子从何处来底知白曰此先天造化根也达泉曰此儒宗天命之谓性也心玄曰此禅宗本来面目也师顾待兴了玄曰二公说看待兴曰我道不得了玄曰推与别人不是师曰玄公试道看玄曰此三教同源底物师云只今源在那里玄曰就在遮里师云掀倒此座子时如何玄曰遮又是禅家作用也师云莫谤禅家好玄曰我正是赞禅也师云你如何被人语脉转却知白曰大师将此核子庆寿看师云诸公被蔡母一口咬得百杂碎且已向十洲三岛上抚掌打呵呵也还在遮里讨甚么碗达泉笑曰知白老此回藉大师指引可直到武夷三十六峰去也师云大王峰顶有天鉴池十三仙尝在彼照面孔一回照则一回惭愧知白曰为甚惭愧师曰他谓我神仙家只奈打不破遮个光影子知白曰大师无乃打趣我辈做全真道人也师曰公又作打趣会在达泉曰不作打趣会则大师不发奇论也师云公是个老贼却做三教门下智过于师底汉子也泉曰又来打趣愚老师云敬老得老敬才得宝公老而且才是天下宝也今有此宝不可以为蔡母寿乎众大笑因拈一偈曰八十风光花鸟度阿娘应未鬓毛斑华筵高侣翩翩集笑指昆仑作寿山蔡公乃礼谢。

　　朝天宫王知白设供请于钵堂随喜道藏因问曰我见诸禅家多轻我全真独见大师三教并称使人无不心服一等谓我道藏是窃佛藏而作故语多类佛经此岂能使人信乎师曰然此必不信也山僧敝乡有大老讲道学者亦言我佛藏是彼汉儒作底何曾真有佛来予笑曰如汉儒能作佛经又能使汝儒家诸大名公皈依参悟超于羲黄尧孔则是汝青出于蓝皈依佛即皈依儒又何必辟之如汉儒伪造佛经以驾于儒教使儒舍羲黄尧孔而皈佛是汝儒自叛儒如狮子身中生虫自食狮子身上肉汝今辟佛亦是辟儒何处有佛到汝辟哉若是果有佛但不如汝儒教则汝当实实辟佛藏经底邪伪处乃显真儒能辟邪佛也既不能辟又为佛所收拾则亦是汝儒自叛其儒只当辟叛儒者何必辟佛如隋朝有宫观中画老子骑青牛出函关涉流沙化胡作佛图与化胡成佛经时宰相杨素见之笑曰何不化胡成道若化胡成佛则是化道成佛也此作者自误也又张商英入寺见佛藏庄严恨孔氏之教不如胡人奉佛之尊而中国儒者亦乃叛儒崇佛乃忿归彻夜不睡作无佛论彼夫人向氏问其故乃曰既云无佛何论之有必须作有佛论方可论也要作有佛论必须熟读佛经知其出处根源之邪伪则能辟之若只皮毛上辟何如韩愈上佛骨表辟佛不过自取贬抑转使佛教大兴于唐今无论道藏果窃佛经否如佛氏人假作道士窃佛是佛氏欲以佛义充入道教使道暗暗化为佛以真狮子乳滴入驴乳以真丹充入假药不反奇乎惟恐只窃得皮毛糠秕不得骨髓精醇也使道教果有超佛之妙则道教之真金肯混汞银与假药自乱之哉此又是道自叛道与不能守道藏之真为佛氏篡入而化道为佛也使道教果有真人如佛教谁能破灭又谁能混乱哉知白诸公大喜曰此千古至公至奇论妙绝如此则三教谁能混哉请问佛教之宗旨果与道教合否师曰大悲菩萨瓮里坐曰莫是别有同异乎师曰道士酩酊捧漏卮曰此我辈皆不晓师曰参透此二语不特三教即大千法界九流百家皆透彻也道士大喜而谢。

　　兴善寺印吾公请斋有刘公者谈及京师曾见寿昌和尚与元华大衲头者取法名道隆并谈及大衲头于少林打杀狐狸精话时十八大司礼皆恳祈老和尚在京独大衲头不肯以彼曾誓送和尚回宝方不敢违也当时多求老和尚开示亦多教人念佛或持咒有根性者参万法归一庭前柏树子话问其得悟因由曰曾参大好山我等不能领略今遇大师则如见老和尚也幸为我方便开示师曰公既见老和尚几年何不勇奋如此当自求方便乎不见公云大衲头打杀狐狸精他有何术只是气雄心正彼少室许多禅师如何却自畏避而世间人见有妖怪惑乱人家便自作主不得要往龙虎山告状求张天师发符遣将去捉获他此便是自己气弱不胜而求人也今念佛持咒参话头不得力多昏沉散乱去求人方便是何异无奈你狐狸精何去告状求捉获哉公曰念佛持咒者多人皆言不如参禅持话头何也曰不然只以公辈靠着佛咒无愤然求透悟之心自埋陷也参禅人以立地欲求勘破古人言句超悟生死性命之心肯切也使不肯切何异念佛持咒之因循乎此无他只看人急切不急切如敌胜怨乃可为勇如杀父母妻子之仇肯自一念不痛愤乎痛愤即是疑情肯切即是话头使无痛愤肯切则求救于张天师符亦不灵将亦不猛敌亦不可破怪亦不可获也凡作巫师弄鬼妖之人亦必认真痛切则灵汝不认真痛切则天下万事皆不成就况欲断万劫疑根而可不发大勇猛哉诸公大喜礼拜曰此世出世法皆藉此得一直指痛快也。

　　焦弱侯太史请到园中因问闻师亲见寿昌有何言句请举似大众师曰过时茶饭不堪奉人公曰不必吝教以示未闻师曰电光不可追矣公曰师之所得岂无据乎师曰觌面不曾藏何劳标月指公良久顾众曰大似现成句语一般师曰可煞太新鲜诸公不领略耳公拱手曰原来是个作家师曰也不消得公更论及参究工夫事师曰秪如我吃粥已腹饥了公教我作甚么参究即好公大笑曰快讨点心来师曰诸公有甚禅参不透有甚生死了不得正好向遮里参遮里了回头转脑论教求宗敢保钟山倒卓未梦见在公大喜曰我前日见瑞龙璋公上堂语有个快处今日得师亦可以作一印证也。

　　吴远庵问曰李卓老与大师同乡此公见地著作何如师曰此公与焦老先生最知己何用问我焦公曰师试断其人品看师曰情人眼里有西施焦曰此又是一往论也师云如焚书藏书真有足以敲枷打锁以毒攻毒令人心眼俱快然其为人却虚怀肯心下人但彼头上无人才力不胜过彼不免英雄欺人有强辞夺正理处自行胸臆以快其愤所欲言不顾人之讳忌此所以谓之文章中大豪侠也至于入尧孔之道则负气魄多伤中和之致使孟子见理不真任道不力则亦流为战国之习如视大人则藐之舍馆定然后见长者乎如此皆气魄用事也焦公大快曰妙绝形容得活卓老出说到自行胸臆又能虚心下人此是人所不及处又问师所见寿昌何如人师云此当求之古人看其无师智自然智自能悟道又能于旷绝无对待时创立古祖风规其提唱宗风之浑雄高古即六祖南泉亦不多让其为人本色操履孤峻虽百丈地藏不能过之平生不肯轻许一人独有博山东苑二人是其炉锤下跃出之利器方今海内无人能仿佛也焦曰师承嗣寿昌么师曰山僧初参博山受具次见东苑投机再见寿昌为之印契此来源则祖孙相承也焦曰今见师亦可见寿昌之风范矣昨承惠寿昌语录稿高极闻欲得一序发刻当候数日周海门先生到约与师一谈当有太机缘得其手笔一序尤妙周公是此宗明眼如老朽于此未有所窥也师曰老先生太谦候周公来互为酬唱尤妙前曾见圣学宗传此真千古不可少之书尚有一二品题语当请正之焦曰如此则又使圣宗增一番奇特也。

