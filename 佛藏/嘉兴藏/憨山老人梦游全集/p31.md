<!-- { "loadSidebar": true } -->
　　自入山中数语而别知信力益增渐得静胜大概此段因缘乃至易至难之事以无量劫来生生世世杂染流转习之深且厚矣即今一念信心始发轫于旦夕之计而欲遏永劫之长流其势诚不易易即此一念回头之心亦深难发若非积劫善根灵苗遇时而萌芽始抽而华果敷实全在时时栽培而保护之否则顿见枯焦矣此则法雨润灌之功不可少耳承时遇境遇缘以事处事此正随寓而安久久纯熟更加止观之功则可渐臻解脱然以吾人本自解脱所以烦恼不解脱者非法之咎乃自心缚着不解脱耳无怪其然良以向来世情浓厚习染纯熟熟处难忘故触之便发故曰吾未见好德而好色者也若以彼易此则生处自熟熟处自生生则疏疏则远远则淡淡则忘忘则不假求脱而自不缚矣久之而此心泰定则目前千态万状视之若空华水月阳焰冰河耳本无可缚着又何求脱耶此乃佛祖心印大人境界非大丈夫大力量人断断乎难入此境若果奋力而深入之则世出世间无一法而不可作者其功名事业实绪余耳故曰道之真以治身其土苴以为天下国家此非虚语也愿足下努力自持所云止观为解脱计此止观一门不独为足下脱计即三世诸佛一切圣人皆从此一门深入而出苦海证真常者所患不得其要耳云肇公物不迁语得力此非足下大根器不能入此老门阃且于以事处事事事皆然此则大似有知肇公处然独于日月丽天句不彻若此不彻则知肇公不彻不彻则非真得力也此语老人疑之数年毕竟于苦心中独然自省自尔以来应缘得力处多借此老之语足下出门即见信诚非小缘老人不惜为说破第恐足下后日骂老僧也足下但将此句横之在心于一切动作云为处一切声色货利处一切逆顺境缘处一切喜怒哀乐处一切爱憎取舍处凡系流动之境即便以此印一印印定看他如何是不迁处如何是常静处如何是不流处如何是不动处如何是不问处如此看来看去忽然爆地看破此语则知老人不欺足下而始信本真不自欺也子其勉之。

　　示黄惟恒

　　闭关却扫屏绝外缘乃世间第一等讨便宜事而诸人惊怪难能者何也盖由痴狂外面走者滔滔皆是也即不以读书举业事而如此者可不快乎然足下辈虽云向道而此中眼目未得明彻往往将世法佛法与宗与教不免话作两橛若此处话作两橛则一切憎爱逆顺取舍好恶穷达动静等宜乎一一皆作两橛也海印频频为足下道佛祖元无实法与人但只为人说破各各分上本有之事耳更无纤毫可增添也宗镜云以一心为宗照万法为镜特由吾人不能知一心故佛说教以指之吾人不能见自心故祖假禅以示之二者皆不得已也吾人苟能真知明见一心之灵明廓彻广大虚寂了无纤毫情尘爱憎等障则佛祖亦退三舍又何用残茶剩饭黄叶空拳耶足下今云习教不免精神疲倦由宗如乘顺风此足下多生般若习气之深如此大段海印分上二皆虚诳总无难易之说苟足下不达自心则宗为邪解邪染皆堕识情窠臼而教亦妄知妄见尽落言说话柄皆非究竟真实处殊不知教乃佛眼禅乃佛心二非两般岂有彼此海印教人看教参禅皆不是这等知见足下今日作此解不独辜负海印抑且辜负己灵耳曾记古人有问者云古人饥时吃饭困时打眠便是道今人饥时吃饭困来打眠为什么不是道答曰古人吃饭只吃饭打眠只打眠所以是道今人吃饭不吃饭打眠不打眠胡思算所以背道耳由此看来足下日用只将眉毛剔起叱吒一声只教神惊鬼怕天魔胆碎阴鬼魂消一喝喝退落得本地静静悄悄寸丝不挂赤力力净裸裸将此一段家风要读书便读书不读即拈向一边不许挂一字要作文便作文不作便拈向一边不许胡思算乃至吃茶吃饭就吃茶吃饭要打眠便打眠要痾屎放尿便痾屎放尿撞着便了更不许过后思量如游魂鬼子一般干干净净洁洁白白亦不许坐在干净洁白里如此单刀直入一念向前则读书亲见古人作文也只向自己胸中一口吐出更无前后涵畜时便是吐露时吐露时便是涵畜时如此不为动静明暗所转不为种种伎量所移此之谓挺特大人没量汉也足下信然之乎若果见信便撩起向这里入珍重珍重。

　　示马居士

　　学道人第一要为生死心切第二要知身是苦本心是妄想造业之本第三要真真看破世间功名富贵声色货利都是虚华不实第四要怕今生造下恶业将来一堕地狱受种种苦无人救护第五要知现在命根只此一息之间若此息一断则再求今日参禅学道作福之事永不可得况受用富贵乎学道人但得此五种心时时刻刻蕴积在怀则目前一切虚华境界自然冷淡心地自然清净将从前一往所学知见学问口头伎俩一切放下发菩提心永断酒肉不贪不爱持戒修福作诸功德以为载道之本仍读大乘经典助发自心开佛知见方可作观但观此心广大圆明清净空寂一法不可得妄念元无亦无生灭灵然常照而此根身一切动作犹幻人元无心识而此目前一切境界犹如空华忽起忽灭本来不有唯只圆明一念历历不昧此念亦无是名正念如是用心二六时中动静闲忙如如不动逆顺好恶冤亲平等随顺世缘所作功德一事一法皆成圆妙净行如是行者名菩萨行道人果能如此用心可谓不出尘劳而作佛事矣现宰官身而说法即此是名报佛恩报国恩者公禀性灵明发心向道故特此示之乃赠以号曰净妙居士公其无负己灵无忘此说珍重。

　　示王生求受戒更字

　　往太史公牛马走周伯子从幻人游于海印有曰王生者从伯子游亦有曰凡伯子所习太史公业靡不授王生是故王生因伯子亦得求授戒于海印海印视王生不减伯子推伯子之爱王生者亦爱之盖吾法贵平等以法性平等故也人者无论贵贱高下一以等心视之是故幻人之教王生亦无论弟子弟子也初王生讳廷佐字子瞻王生意谓讳俗而字犯古也故亦请幻人更新之幻人喜而告之曰异哉子之质也传语有之曰苟日新日日新又日新今子志愿袪故吾而大新之不独新子之名抑且新子之心名者实之宾心者德之实苟不务实而尚虚名非德也由是观之非独子俗于名抑且俗于心所谓俗者非衣冠言貌之谓也所谓狎习染污于性德者之谓也夫吾人者性德本明由日渐染嗜欲目蔽邪色耳蔽淫声鼻蔽臭香舌蔽爽味身蔽妄触心蔽邪思六者交蔽汩昏其中薰陶渐染习以成性将谓之本有谓之固然是以火驰于昏迷之境本明之德翻视为异物故昏者日昏明者日昧安知有故吾故吾哉圣人所悲悲在于此故投戒水以洗涤之且夫戒者非他物也乃自心本有之智光也即儒所谓明德者是已今夫人者智光不朗故明德日昏今欲复明德而返天真必须朗智光而破昏蔽昏蔽破本体现智光朗诸障消此吾佛所以戒杀生以成仁戒偷盗以就义戒邪淫以立礼戒妄语以敦信戒饮酒以明智此五戒具而五常足六情敛而三业清此所谓涤旧染进日新舍故吾而造新化也故幻人亦更其讳曰言字曰子纶将其奉佛戒如君命也子其勉之。

　　示周子潜

　　五色令人目盲五音令人耳聋五味令人口爽驰骋田猎令人心发狂此老氏之戒也非礼勿视非礼勿听非礼勿言非礼勿动又曰少之时血气未定戒之在色及其长也血气方刚戒之在斗及其老也血气既衰戒之在得此孔子之戒也不杀不盗不滛不妄言绮语不两舌恶口不贪嗔痴此佛之戒也噫以吾人之性本自灵明清净也但以习染之污故日就泪昏沉迷而不省者唯在耳目口鼻身心之间与声色味香触法相对胶固绸缪与接为构日以心斗长迷而不返也故圣人愍之切为之戒且将欲祛旧染断尘习而复乎本然清净真心也由是观之戒在我而备在心修之以身是谓道不远人故曰圣远乎哉体之即神吾人欲造大道之原者唯在谨谨奉持于是而已矣周子少年切志向上归心于此故因书此以示之且字之曰子潜者盖古语有桂生幽壑终抱弥年之丹意将冀其深根宁极也。

　　示祖定沙弥

　　余尝见世之市肆罗列割烹而过者靡不刮目垂涎希一脔之味此恒情也每见吾徒称沙门释子者身处旃檀之林足履清凉之地历大法之肆罗无上醍醐甘露妙味则邈视之如鸩毒可不悲欤虽然盖不知味之过也藉使知之岂让嗜脔之情哉吾佛最初出世即揭波罗提木叉以示人此即以甘露陈于周道冀人人而味之同入不死之乡矣过而味之者几何人哉余随缘入王舍城止慈氏园林适开甘露之肆有沙弥祖定从吴兴来参大宰官知识问庄严佛土最上法门因指入林中即得餐采此甘露法味所言甘露法者即四根本重戒也嗟乎人者久矣沉酣生死之场成就铁床苦具靡不依此淫杀盗妄四者而立至于诸佛净土庄严亦皆从断此四者而成就故曰永断淫心方成佛道等今沙弥将欲辟瓦砾而作丛林转秽邦而成净土若不翻破四根而作四而清凉池岂能化三毒而为三种解脱地耶是故海印老人赞言佛子若欲成就无尽功德法门应当善学此波罗提木叉为第一义谛一切法门因从此入。

　　示吴公敏

　　空生问佛云何应住云何降伏其心佛答以应如是住如是降伏其心又云应无所住而生其心又云信心清净即生实相然实相无相于何有生良由生即无生则住本无住信心如此则五蕴清凉一念顿空诸妄圆灭如是降伏即非降伏是名降伏也公敏信心甚笃从余乞授菩萨戒且将问持心之方余即告以调伏之法如此又更其字曰调伏盖敏虽行速不若调伏履真也至若相即无相则不可以无相为无相故又刻之以定课日用不移久久纯一泯绝诸相顿契无生是所谓信心清净即生实相也。

　　示澄鈜二公

　　语曰君子不重则不威学则不固又曰中无主不立外不正不行此言虽小可以喻大矣是以世出世学圣贤之道未有不自正心诚意修身而至于致知格物明心见性者故孔氏为仁以三省四勿为先吾佛制心必以三业七支为本历观上下古今人物成大器弘大业光照宇宙表表为人师范者未有不由此以至彼由粗以极精由近以致远也今之学者多以口耳为实学以己见为真参以游谭为顺物以纵浪为适情以吊靡为容众以恣肆为养志以安饱为调身以缘想为正心以束敛为苦形以端庄为恃傲以克念为自苦以精持为矫饬以道业为长物以身世为金刚以生死为余事是故身之不立心之不究道业之不成学问之不精耳如此者求望于古人不亦难乎此其所以世愈下而道愈衰心日昏而志日丧风日靡而行日薄教日颓而法日毁矣由其捕风捉影后学无凭望吾人之修而见醇全之质者其可得乎孔子曰圣人吾不得而见之矣得见有恒者斯可矣是以周公之梦凤鸟之叹有志君子岂容情于自己哉二子勉旃。

　　示江吾与

