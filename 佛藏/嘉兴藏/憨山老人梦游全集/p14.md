<!-- { "loadSidebar": true } -->
　　汝虽出家然犹未闻出世之行耳昔吾释迦本师舍金轮王位匿影雪山六年苦行以成正觉为人天师其实久远劫来广修福慧故曰三千大千世界无有如芥子许不是菩萨舍身命为众生处至若施头目脑髓如弃涕唾如此非一劫二劫乃至无量劫来世世生生如此苦行方才博得相好身土微妙庄严即今末法弟子一钵盂饭皆是如来身命骨血换来留与儿孙受用由是观之吾徒出家衣食现成安居受用岂易消受哉苟不思报佛恩体佛心行佛行者则名虽出家实资三途之苦具耳为佛克家之子者必须深遵佛戒行佛行理佛家事乃名佛子所谓体佛心者大慈悲心是行佛行者忍辱心是佛家事者广行六度成就二严建立三宝弘扬法化是若不如此非佛弟子是为贼人盗佛袈裟自滋苦本如此出家有何利益以是之故劝禅人发无上心广行佛事以报佛恩国恩亲恩及檀越供养之恩以成出世之行耳所言福慧二严者以志悟般若种子了达自心妙契佛心此名为慧广修檀度庄严成就众生此名为福故曰福慧两足称二足尊故今劝禅人第一要志求般若了悟自心以出生死之苦海次要广行众行普化十方庄严佛土以成净土之净业除此二行无可修者不修二行非出家儿以教化众生即是庄严佛土何也以大地众生没溺贪欲之苦海毕造生死之苦业长劫沉沦无由自出故感三界三途之苦具所赖三宝为福田以种般若之种子以为他世自受用之因缘然须必假僧宝以开导故吾徒佛子能化一人发胜心破悭贪则一人净自心严一人之佛土化多人则严多人之佛土苟能化大地使人人发心则圆成人人之佛土是则转秽土而成净土变苦具而为乐具岂不为最上殊胜之妙行哉如此则以有限之身心成无边之佛事舍己从人化工归己菩萨妙行无逾于此而出家之能事又何外于是此则所舍于己者小而利润于人者大由是而光三宝建佛事使见闻为种普益未来则道不朽而化利无穷如此广大熏修之业圆满最初起发一念欢喜心耳禅人又何惮而不为乎禅人行矣执老人片言以往便是豪杰之士顿发广大之心如广额屠儿放下屠刀便作佛事亦如八岁龙女献珠之顷即证菩提自有能破悭囊如挥粪土成汝愿力者禅人勉旃万无怠惰。

　　憨山老人梦游全集卷二终

　　　(江洲佛弟子左春魁同男左克勤发心刻
　憨大师法语第二卷计字贰万参千八百零
　　▆▆▆▆▆拾壹两▆钱整)
嘉兴大藏经　憨山老人梦游全集


　　憨山老人梦游全集卷之三

　　东海那罗延窟侍者福善日录

　　法语

　　示归宗坚音慈长老行乞庄严佛土

　　匡山金轮峰顶有释迦如来舍利乃法身常住之地从昔诸祖建大法幢于其中先后三十七人其间发明心地超脱生死者不知其几是知兹山之灵诚震旦之祗桓西江之鹫岭也第法运迁讹与时升降以致琳宫梵宇委堕荒蓁往紫柏大师游履其地志兴复之精诚冥感枯树回荣兆亦奇矣于时有弟子法湛果公志存绍述誓图鼎新而坚强不拔之愿如康会之求舍利于建初也未几果感　今上赐御藏以镇山门时则舍利出现大放光明山川震吼草树呈祥诚末法希有之胜事老人于丙辰秋自南岳来礼如来舍利瞻依奇绝俯仰兴怀但见殿阁庄严大有未备若中道而馁无异昔在荒荆也岂龙神呵护之意乎第以本发心檀越邢来慈者愿大而力弱是在吾徒沙门释子之责故劝坚音慈公发广大心作难遭想当布五体舍四大以作庄严况有十方昔在灵山受嘱之宰官居士愿王在也何不普请群集以成就胜事庶不负慈父之以家业托也慈公闻说大生勇猛乞老人一语以为前茅老人笑曰无庸此也法界海会莲华藏中无边佛刹微妙庄严尽在大心菩萨一念中现圆满具足无欠无余全在一念感发之力耳正如弥勒楼中含摄无量佛刹所以善财至前而不见者要假大士弹指之力耳是则老人之言如向阁前一轻弹指其庄严佛土但肯开门一时顿现又何假余力哉公往矣幸无怠。

　　示归宗执事

　　归宗为匡山首刹乃历代祖师之法窟自耶舍尊者持释迦法身舍利从西域来负铁建塔于金轮峰顶此悲愿之力何其深也右军舍宅以当布金心何广也想前诸祖说法何其盛也世运迁讹珠宫梵宇堕于荒榛何其惨也丛林巨材夭于斧斤何其忍也独遗孤松售以斗米何其独也适有乞儿怜而赎之何其仁也樵夫剥啄根株将折何其苦也爰有大师适来见之咒石作肤以冀重生以卜兴衰何其猛也寒暑未三肌骨长完何其应也续有湛公用发大心志在恢复何其勇也护法檀那风声感召何其集也剪荆拾砾化为金碧不日成功何其速也乃启幽扃法身重现光明赫奕四众欣睹何其幸也山摇地动六种吼声其应如响何其捷也睹此瑞事观其因缘种种非一何其胜也居士护法秉金刚心捐舍四大何其坚也老人睹此无上福田何其痛也今住此地饮此水食此食而不发无上菩提护法心者不唯非出家儿实为地狱种子也余实怜居士护法之心愍道场未了之缘特为赞扬劝诸僧众各发肯心同心一力辅弼道场志在成就圆满功德故量材选职以授其事自今以后诸人但思古人建立之艰难当念重兴之苦心檀越护持之坚志各宜增益勇猛若于其中偷安养懒搅众乱群坏法破僧者是自取地狱之苦但能舍身助扬者即种成佛真因不负出家之志矣宜各勉旃。

　　示王自安居士舍子出家

　　新都王自安居士有子应辰幼业儒列诸生间有文行众皆属望一日思生死事大发心出家遂自剪发走匡庐礼云中敬堂和尚时丙辰夏余自南岳来兹山避暑于金竹适遇居士访若子而至以天属至情有难割爱者余因而示之曰举世父母所望于子者欲其荣名显亲也故以三牲五鼎之养为尽孝殊不知养愈厚苦益深是累其亲非真孝也故吾佛世尊薄金轮而不为舍父母弃王宫苦行于雪山六年成道为三界尊人天之所宗仰苟不舍至贵割大爱何以博长劫不朽之业乎况称之曰大孝释迦尊累劫报亲恩此非以了悟无生普度众生为报地乎故佛说大戒首曰孝名为戒谓孝顺父母孝顺师僧三宝孝顺至道孝顺一切众生故真学佛行者将视一切众生为己多生父母岂一生之亲而不报乎第恐出家不知其本也今若子以志悟无生为根地吾信其心矣但出家乃大丈夫事非将相所能为若果决其志不唯报有余即养亦有余也何以见之且世之所谓孝者将以功名博牲鼎为养以娱亲也况功名见制于造物牲鼎有待于所遇无论得之而资苦且举世求之而未必尽得得之而未必能享抑有功名而不禄者亦有父母而不能待者亦有待之而不乐者物之不齐也岂人情可必然哉以其听命而不由己也今有志于大道者求之在我而享之亦在我今若子操必得之策怀至乐之养使其亲终身享之而世世不尽者此难与世俗比也居士能舍其子听其志自今已往若子既潜形于山谷以大道为怀居士亦谢尘缘忘形从子于山中以出世为心既能割爱又能超尘有所乐地即草衣木食而锦绣甘旨不易也其子日夜惟道是念朝参慕叩即斑衣戏彩无加也水流风动经声佛号非繁弦急管可厌也明灯清香昏晓不断非腥膻臭秽可比也千丈寒岩三间茅屋视高堂广厦卑卑也但愿其子早悟无生将以献其父父亦因子而印其心是其父子相庆共成无上之道已享不世之荣名此必得之事也其视一官之封一言之褒而不必者又如云泥天壤矣此居士所舍者小而所博者大若子所逆者薄而所顺者厚矣岂不为世之大孝乎回视世俗之情不啻大海之一滴大地之一尘耳故孟子言仁义于齐王且曰无如我敬王况大道乎居士欣然奉教请诏名愿执为弟子老人命之曰福至言其福自今而至也字曰大来谓所舍者小所来者大矣故书此以为若子法门券。

　　示灵源觉禅人

　　禅人住庐山归宗有年谓自知根器下劣不能一超直入但发愿愿此生尽命诵妙法莲华经万部请乞证盟未审此行与参究功夫同异何如愿闻示诲老人因示之曰诸佛说法譬如食蜜中边皆甜本无取舍差别但由学人欣厌不同故有异耳所以吾佛出世持为开示众生一大事因缘祖师西来直指单传亦祗令人了悟此一大事因缘更无别法所言一大事者即指众生本有之自心名为佛性种子耳是知经乃佛所开示之路禅乃欲人循路而行故持经而不悟心与参禅而不见性者总非真行六祖云心迷法华转心悟转法华由是观之持经与参禅岂有二耶是在学人坚持久长不拔之志持经即参究参究即持经所以经中佛意苦求末世持经之人斯岂求循行数墨者耶且云持此经者举手低头皆已成佛与宗门咳唾掉臂是祖师意有何异耶总之贵乎真实行持经妙在忘言参究只在忘心心言既绝则佛祖鼻孔一串穿却所谓归源无二路古人参究必拼三十年苦心今经万部非三十年不足禅人苟能持此一念三十年住山不异佛祖定为摩顶安慰矣但办肯心必不相赚切不可作二法会也禅人果能办一片死心从今日去向青山白云之中数椽茆屋吊影单栖痛将身心世界一齐抛却昼夜孤明一念专持此经当于纸墨文字之外洞见佛心了知大事因缘只在当人日用见闻觉知食息起居不离道场所谓佛子住此地即是佛受用经行及坐卧常在于其中如此则灵山一会俨然现存不离当处而顿证无生则是心悟转法华也。

　　示蕲阳宗远庵归宗常公

