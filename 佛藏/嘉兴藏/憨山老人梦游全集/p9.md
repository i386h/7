<!-- { "loadSidebar": true } -->
　　周子请益法相宗旨老人因揭六祖识智颂曰大圆镜智性清净平等性智心无病妙观察智见非功成所作智同圆镜五八六七果因转但转名言无实性若于转处不留情繁兴永处那伽定此八句乃发尽佛祖之心髓揭露性相之根源往往数宝算沙之徒贪多嚼不烂概视此为闲家具曾无以正眼觑之者大可悯也咸谓六祖不识字不通教何以道此特自障耳教中原有性相二宗说者以禅为性宗以教为相宗非也殊不知佛祖慧命只有八个字包括无余所谓三界唯心万法唯识以唯心故三界寂然了无一物以唯识故万法枞然盖万法从唯识变现耳求之自心自性了不可得所以佛祖教人但言心外无片事可得即黄梅夜半露出本来无一物即此一语十方三世诸佛历代祖师尽在里许擘不破故衣钵止之即二派五宗都从此一语衍出何曾有性相之分耶及观识智颂略为注破若约三界唯心则无下口处因迷此心变而为识则失真如之名但名阿赖耶识亦名藏识此识乃全体真如所变者斯正所谓生灭与不生灭和合而成乃真妄迷悟之根生死凡圣之本楞伽云藏识海常住境界风所动洪波鼓冥壑无有断绝时既云藏识即阿赖耶而又云常住则本不动也然所动者非藏识特境界风耳偈云前境若无心亦无是则取境界者非藏识乃生灭心耳此生灭心强名七识其实是八识之动念所谓生机若此机一息前境顿空而六识纵能分别亦无可寄矣若前五识原无别体但是藏识应缘之用独能照境不能分别故曰同圆镜其分别五尘者非五识乃同时意识耳故居有功若不起分别则见非功矣由是观之藏识本真故曰性清净其过在一念生心是为心病有生则有灭惟此生灭如水之流非水外别有流也但水不住之性见有流相有流则非湛渊之水明矣故楞伽二种生住灭谓相生住灭流注生住灭此二种生灭总属藏识生灭不灭则前七识生生灭若灭则唯一精真其真如之性自兹复矣复则识不名识而名智故曰心无病六祖大师所颂约转八识而成四智大圆镜智藏识所转平等性智七识所转妙观察智六识所转成所作智前五识转以妄属藏识之用故真亦同圆镜然六七二识因中先转五八一体至果乃圆如此观之识本非实而妄有二用故曰但转名言而已换名不换体也且此转不在禅定修行唯在日用一切圣凡同时转之唯在留情不留情之间故有圣凡迷悟之别周子有志于此谛向日用转处着眼试定当看。

　　示舒伯损

　　舒生伯损有志于道请益因示之曰老氏有言为学日益为道日损损之又损以至于无损盖为学者增长知见以当进益殊不知知见增则我见胜我见胜则气益骄气益骄则情愈荡情荡则欲炽而性昏矣性昏而道转远是故为道者以损为益也吾人性本清净了无一物所谓纤尘不立性之体也由其习染浓厚发而为贪为嗔为痴为慢故纵情物欲物欲厚而性日昏所谓有余之害也今之为道者但损其有余以复性之所不足性体若足则道日光由是发之而为忠为孝为仁为义推而广之以治天下国家则其利溥而德大以致功名于不朽者皆损之之益也故在易卦损上益下曰益损下益上曰损斯言由损以及行义达道为益也苟不自知所损徒以增长知见为学则损益倒置又何能以尽性哉是故志道者损之为贵。

　　示文轸

　　仲尼有言曰富而可求也虽执鞭之士吾亦为之如不可求从吾所好又曰不义而富且贵于我如浮云且曰富若可求不羞执鞭既曰可求而又曰富贵如浮云果有求耶果不求耶盖曰不义之富如浮云而甚言必不可求也此君子有固穷之训小人有斯滥之讥此吾圣人教人以安命定志之本也嗟嗟世人不达大命之本而岌岌穷达之场未了性命之源徒怀得失之念夫得失惊心则取舍异趣而纷飞之念交错于胸中欲求志定而理明德新而业进其可得乎。

　　示刘平子

　　向道不难而难于发心道不难学而难于外求道不难会而难于拣择道不难入而难于自足道不难悟而难于求玄学道之士于此一一勘破不被人瞒而心旷神怡翛然独步此之谓玄通之士也○性相近习相远此语直示千古修行捷径吾人苟知自性本近唯因习而远顿能把断要津内习不容出外习不容入两头坐断中间自孤自孤处正谓如有所立卓尔若到卓尔独存之地则性自复○道在日用而不知道在目前而不见以知日用而不知道见目前而不见道非道远人人自远耳故曰道在目前不是目前法亦不离目前非耳目之所到苟能透过目前逆顺关头毁誉境上而不被牵绊横身直过如此用心则圣人不在三代今古不离一念矣有志向道初发心时便从此入。

　　示欧嘉范

　　世以忠臣孝子为第一义且曰忠出于孝而始于事亲语曰思事亲不可以不知人思知人不可以不知天夫天即吾人本然之天性也故人之于世百凡可假独事亲之念最真以出乎天性故也吾人既禀此性而为人不知天性之本然则不知人之所当贵也诚能知人之可贵则于一切虚浮杂染垢浊之事自不敢留滞于胸中以障本有之虚明甘为凡庸而堕日用不知之诮是可惜乎一复本明则圣贤在我故曰道不远人此之谓也。

　　示李子晋

　　人性本明为物欲情尘之所昏蔽故于日用而不自知故曰性相近习相远也吾人苟有志于复性工夫不必向外驰求但于日用见闻知觉习染物欲之偏重处念念克去克之既久物撤尘销本明自露譬如磨镜垢尽明现然镜体本明非待磨而有也故凡有志向道工夫当以克磨恶习为入门初地。

　　示李子融

　　昔人云割发宜及肤剪爪宜侵体言其切也故学道之士先须办长远不退之志下一分笃实苦切工夫如登万仞高山不至极顶而不已步步努力心心不退不为毁誉之所倾动不为是非之所摇夺不为困横之所抑措如一人与万人敌小有退怯前功尽弃又岂可以不坚固心而至不退安乐之境界耶。

　　示欧嘉可

　　语曰人莫不饮食也鲜能知味也此言其道在日用至近而知之者希故古人谓除却着衣吃饭更无别事是则古今两间之内而被穿衣吃饭瞒昧者多矣倘不为其所瞒者则称豪杰之士矣故学道之士不必向外别求玄妙苟于日用一切境界不被所瞒从着衣吃饭处一眼看破便是真实向上工夫有志于道者当从日用中做。

　　示梁腾霄

　　士君子之处世也当其未遇靡不志愿匡主庇民建不朽之事业至一登仕籍但务立名为心忘其所以为功久则渐染时俗心神浑浊不觉流入富贵之途甚则名亦无所顾忌究其初心不可得矣何也以最初志愿不从根本实际中来第为浮慕妄想而已原非坚固不拔之志安能立不朽之业哉孔子曰隐居以求其志行义以达其道然当隐居之时所求之志即行义之道也故曰志于道所谓志于道德者功名次之志于功名者富贵次之志于富贵者则无所不至矣然所志之道即率性之道也德者明德之谓是知道德乃吾人真性实际根本也故曰君子务本本立而道生历观古之圣贤光明硕大照耀千古泽流而无穷者靡不皆从性分实际中来发而为道德焕而为文章行而为事业故功大名显昭然天地与日月争光富有天下而不以为多鹑居鷇食而不以为少功不期建而自立名不待扬而自高此岂浮慕虚想可得而至耶是必当其隐居之时所求之志心心皆从实际中做积累既深而英华发现故言则为经行则为法非是焦思时艺逗凑章句口耳记问可及也梁生腾霄骨刚气逸飘若凌云大非风尘中人每从予游闻一字一句未尝不惊心惕虑予固知其非凡材也第未深究其志耳间尝请益予谓学者固当求志于道德故凡志于道德者必先究吾人根本实际也要从真性流出然此真性至广至大位天地育万物光明清净荡绝纤尘此吾性之体所谓仁也此体之中一尘不立但有一念妄想即属有我之私有我则与物对物我既分人我两立人我既立则大同之体昏塞不得为仁矣本体昏塞则诸妄交作于此纵有功名之志皆从妄想发挥凡有作为皆非真实根本既妄则脚跟不稳由是一入世缘顿染流俗宜矣梁生从今当做自性工夫从实际参究自性一明则宇宙在手万化生身又岂区区功名富贵可寄哉传曰明德为本新民为末孔孟之学皆本于此梁生倘于自性未能的究根本但将六祖不思善不思恶正与么时如何是上座本来面目话头蕴在胸中二六时中切切参究参到一念不生处忽然识得本来面目方见老卢不吾欺也梁生勉之。

　　示游觉之

　　般若体性人人具足但以习气厚薄故障有轻重之分则人有智愚之别是知贪嗔痴爱现前皆全体独露之时第为浊智流转不自觉察所谓日用而不知也嗟乎圣人不异凡民独其日用现前境界纷拏交错之时一眼觑透不为所瞒昧欺夺耳由是观之平等性智念念现前如大火聚自一切境界洞然矣。

　　示优婆塞王伯选

　　古人多称尘劳中人有志向上求出生死谓之火里生莲以其真难得也以一切众生无量劫来耽湎五欲而为烦恼火烧日夜炽然未曾一念回光暂得清凉直至如今能于烈焰藂中猛地回头顿思出路岂非莲华生于火内也伯选闽人来贾于粤参礼老人求出离法老人怜之为授五戒开示念佛法门专心净土然此净土岂从外得耶经云心净则佛土净以吾人自心是佛唯心是土净秽不二心佛一如如是观察作如是念念念薰修一心清净光明焕发十方佛土皎然在前又何劳十万亿外别求妙丽乎古德云生则决定生去则实不去若达此旨则日用尘劳头头净土念念弥陀不出娑婆顿生安养矣。

　　示寂觉禅人礼普陀

　　寂觉禅人将东礼普陀乞一语为行脚重老人示之曰古人出家特为生死大事故操方行脚参访知识决择己躬下未明公案故不辞艰辛登山涉水必至发明彻悟而后已今出家者空负行脚之名今年五台峨嵋明年普陀伏牛但只口口为朝名山随喜道场而已其实不知名山为何物道场为何事且不知何人为善知识秪记山水之高深丛林粥饭之▆粗而已岂知此外更有事哉走遍天下更无一语归家山可不悲哉禅人今将礼普陀是求大士之摄受也且大士法身普遍十方即不出门一步而求之未尝不应何必待至普陀而后见且南海无涯乃生死苦海之波流也普陀山色乃大士法身常住也海振潮音乃大士普门说法也禅人果能渡生死海睹大士于崖前听法音于海岸返闻自性彻见自心即是证圆通于耳根据寂灭于足下如此证验不惟不负行脚之艰难亦可断尘情于当下顿超生死迥出常流是可名为真正出家丈夫汉其或未然徒悠悠道路泛泛常情虚往虚来于己无益即大士现在顶门亦不能为拔生死业根也禅人自定当看若大士有何言句归来当为举似老人慎勿虚费草鞋钱也。

　　示梁仲迁

