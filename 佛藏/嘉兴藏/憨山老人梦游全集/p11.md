<!-- { "loadSidebar": true } -->
　　佛教末法弟子修四安乐行谓正身正语正意大慈悲心依此而修是为妙行然此四行而以行处近处以为初心盖行处谓步步不离道场近处谓念念不离三宝余观末法比丘能践此行者唯知殿之役最为亲切以沙门释子不知修行之要纵浪身心不能检束三业动成过恶故罪业日深生死难出即能远参知识亦不必能步步相随心心亲近唯有侍奉三宝昼夜香灯是不忘佛也晨昏钟鼓集众礼诵是不忘法也大众和合六时周旋是不忘僧也坐卧经行不离佛殿是步步道场也苟能自净其心则一香一花皆成佛真体举手低头皆为妙行是则不动脚跟而遍参知识岂不为最胜因缘哉安乐妙行无尚此矣行者勉力以尽形寿何用别求佛法。

　　示方觉之

　　觉之方子支离其形而天机妙发参老人于南岳老人见其心光炯炯是于般若有夙种者时来入室老人每以向上示之方子心领如饮冰焉今将别老人恐负此会良缘拈香请益乃示之曰方子无以天全其性而残其形以为阙也予知其天不以形累子以真厚其德耳世之形全者众而以形伤生者多矣孰能离形释智以全其性耶圣人所谓形为生累故曰大患为吾有身故灭身以归无以其形销而苦息矣吾佛教化众生但以破我为第一义故入禅之要不依形骸不依气息一切皆离其心自寂心寂而乐莫喻焉圆觉经云当观此身四大假合坚硬归地润湿归水暖气归火动转归风四大各离今者妄身当在何处方子从此二六时中但当作如是观观至一念不生处则外不见身内不见心身心寂然了无一法是时始知天夺子之假实全子之真则子之至乐不待忘形而造乎极矣是所谓超乎色相者非耶子但精进作如是观一旦洞然乃信老人此语不妄。

　　示智海岸书记

　　老人至五羊说法穹庐一时法性弟子与缁素皈依者众翕然可观亦时节因缘也未几时故多事法会难集老人入曹溪向在会者亦多退席唯智海岸修六逸若惺炯三人不离执侍及投老南岳则岸逸二子相随不舍是感法乳情深义至高也老人隐居湖东不觉三载居常极其憺薄二子恬然想陈蔡之从不是过耳顷岸以师老归省拈香请益愿乞一语终身奉持老人自念老矣出世法缘会合良难经云如大海中一眼之龟值浮木孔岂易易哉嗟子行矣应谛听之佛言一切众生皆证圆觉是知佛性在人各各具足不欠一毫然诸众生所以流浪生死长劫轮回备历苦趣而不返者直以背觉合尘顺生死流随逐魔网而不自知之过也以不自知自觉故枉受沉沦正似持珠乞丐不知怀中本有如意之宝弃之而甘受伶俜以是之故如来说为可怜愍者老人居常观子天性率直忘机近道但子习气深厚不能自持往往苦被宿习所牵一入魔罥则浑身堕落苦不自知及猛然想起即恨不能跳出生死忙忙打叠修行甚至道缘未集而熟境现前习气又发不觉随波逐浪及至回头照管已经多时如此起起倒倒依傍老人二十年来毕竟己躬下生死大事茫无归宿此何以故盖有入道之资而无坚忍不拔决定之志故脚跟下跕立不住胸中多生恶觉恶习不肯痛下毒手洗刷一番耳学道如此任情不但今生不办即千生万劫终无成办之时也佛言佛法难闻知识难遇今幸遇知识闻正法若当面错过再出头来知是几时求如今日未可得也子今生幸遇老人一向动定无恒唯今相伴二年喜子能忍苦可谓坚志今又告别恐离老人未必如今日也嗟予老矣求再侍老人如今日亦未可得也苟终身无成岂不辜负此生一大事因缘耶子今行矣所叮咛者切勿再堕魔网当坚持特操不可久住王城若以二载忍苦之心侍六祖如侍老人信自心是佛一语如信老人将从前习气忍而不发心心揩磨念念省察单提一句话头咬定牙关不可轻易放过如此拼尽此生决志不改是则不但不离老人一步即与佛祖周旋坐卧经行不出道场之外也不唯不负老人抑且不负自己。

　　示刘存赤

　　顷余投老南岳甲寅冬暮茶陵刘季子远来参叩雪夜围炉寒灯相照因问子一向如何用心对曰昔蒙和尚开示偈云莲华火里生世人谓希有不是火生莲唯在心离垢每看此话于末句颇得受用老人深喜因示之曰子于心离垢一句得力此语不虚亦不易到经云凡夫贤圣人平等无高下唯在心垢灭取证如反掌由是观之众生与佛本来无二所谓心佛与众生是三无差别但心净即佛心垢即众生生佛之辩不远只在心垢灭与不灭耳以此心本来清净但以贪嗔痴慢五欲烦恼种种业幻垢浊障蔽故名众生此垢若净即名为佛岂假他力哉无柰一切众生无始业障深厚烦恼坚固难得清净必假磨炼之功故有参禅念佛看话头种种方便皆治心之药耳譬如镜光本明以垢故昏必假磨炼之药然药亦垢也以取能去其垢故镜明而药不存矣又如真金在矿沙石垢秽必须烹炼之法金精而无用其炼矣众生心垢难离必须工夫精勤调治垢去心明故说众生本来是佛非一向在烦恼垢浊之中妄自称为佛也参禅看话头一路最为明心切要但近世下手者稀一以根钝又无古人死心一以无真善知识决择多落邪见是故独于念佛参禅兼修之行极为稳当法门若以念佛话头蕴在胸中念念追求审实起处落处定要见个的当下落久久忽然垢净明现心地开通此与看公案话头无异是须着力挨排始得若以妄想浮沉悠悠度日把作不吃紧勾当此到穷年亦不得受用若以悠悠任妄想为受用此则自误不但一生即从今已去乃至穷劫无有不误之时也子向于念佛法门有缘试着实究审果在烦恼垢浊之中一声佛号如水清珠以此受用但非彻底穷源耳经云如澄浊水沙土自沉清水现前名为初伏客尘烦恼去泥纯水名为永断根本无明子只将此佛语默默自验万无一失若得到真离垢处如经云明相精纯不为客尘烦恼留碍如此不唯弥陀接引即十方诸佛亦皆同声称赞矣幸与子穷年雪夜此段冷淡家风世所希有苟不负此嘉会但从此去念念不离冷淡中便是离垢一条径路步步着力必有到家真解脱时也。

　　示钟衡颖

　　茶陵钟生明性诗礼世家往因患难走粤参予于曹溪老人晓之以善恶报应因果之说安其心以归其难竟解闻所以解者皆非忆想可到机缘偶会无心自至似非人力可为者钟生由是故物无恙以蹈安恬无事之境既而每遇逆缘履危机皆无意而置坦途然钟生竟茫然不知其故犹然以生平所未惬心快意事将用心力以图之自以为易若探囊拾芥也甲寅除日同存赤刘子远来相慰于寂寞之中伴予度岁一日坐间偶以所志未了事请益而将远求其大欲老人噫嚱而叹曰子所志是知将涉海渡河而求饮甘泉泉未必得而渴愈炽且苦　涉之劳也向以因果报应之理喻子岂忘之耶夫善恶感应捷如影响声和响顺形直影端故圣人不言因果但言为普降之百祥为不善降之百殃是以安命定志为诫故曰不知命无以为君子在名教为安命在吾佛则为因果故东坡云要知前世因今生受者是要知未来果今生作者是然世之亦有作善而致恶报者此乃前之恶业所感其报善在于后矣其有作恶而致善报者乃前之善业所感而恶报在于后矣即古今聪明智巧权谋机诈自谓己能可以力致功名富贵者殊不知功名富贵乃命之固有定非智巧机诈可得而有因而得之者亦偶合耳岂有人谋可越天定乎是不知命者徒增其劳耳惟圣人教人以安命俟时佛教人以随缘安命则一毫不必强为随缘则一念不容妄想故佛法教人策一以断妄想为本然妄想乃贪嗔痴种种恶业之本也即菩萨修行以至成佛报得天上人间最胜庄严广大福田皆从断妄想始以妄想断则恶业消恶业消则百福集此所谓自求多福也故示之以偈曰世事皆从妄想生妄心消处业缘轻不须更觅菩提路只要当人退步行退步者乃休心断妄之最上工夫也以人心本来光明广大为万福之源但由妄想恶业遮障故祸日生而福日减今苟妄消业断则一性圆明受用无边得受用处是为真福是知福由己作者政非智巧机诈可致耳且佛以断妄心则感人天之福钟生本有功名富贵之镃基若能直下休心将前生平所作之业从头仔细一一检点但有亏心伤理一念不合大道处尽是苦根一齐吐却从新别立根本另作一番工夫只在休心断妄听命俟时一件把作标准潜心自己固有之事业不必别求一念妄想之事如此以补前行之失一旦灾消福至则功名富贵逼拶将来亦无回避处又何用种种妄想攀缘而他求哉钟生果能谛信不疑执而行之则佛果可期况世缘乎何求而不得耶勉之勉之。

　　示袁大涂

　　世之士绅有志向上留心学佛者往往深思高举远弃世故效枯木头陀以为妙行殊不知佛已痛呵此辈谓之焦芽败种言其不能涉俗利生此政先儒所指虚无寂灭者吾佛早已不容矣佛教所贵者在乎自利利他乃名菩萨梵语菩萨此云大心众生以其能入众生界能断烦恼故得此名故菩萨舍世间无可修之行舍众生无断烦恼之具所以菩萨资藉众生以断自性之烦恼如他山之石可以攻玉耳烦恼者乃贪嗔我爱见慢种种恶习而为自性光明之障蔽非世间众生一切逆缘境界不能磨砺以治断之如诗所云切磋琢磨者此也且佛制五戒即儒之五常不杀仁也不盗义也不邪淫礼也不饮酒智也不妄语信也但从佛口所说言别而义同今人每发心愿持佛戒乃自脱略其五常是知二五而不知十也又推禅定为上乘以其能明心见性而不知儒亦有之颜渊问仁子曰克己复礼为仁己者我执也岂非先破我执为修禅之要一日克己天下归仁岂非顿悟之妙耶以天下皆物与己作对待障碍若我执一破则万物皆己岂非归仁乃顿悟之效耶及直指其目乃曰非礼勿视听言动以所视听言动者皆物而非礼则我障也今言勿者谓不被声色所转即所谓戒也于一切处不堕非礼岂非入禅以戒为首耶但佛多就出世说至其所行原不离于世间今之好高慕异者特不知修心之妙行耳即菩萨住世所行亦不外此由能忘我故自利与物无竞彼此忘怀故利他自他俱利故为妙行然佛者觉也能觉此心即名为佛非离此净心之外别求一佛也良由众生恶习障重心难清净故设念佛方便求生净土法门且曰心净则佛土净是知念佛固净心之妙行也然念佛本为净心苟念佛而其心不净何取于念持戒而背五常何取为戒袁生有志向道结友同修净业盖夙习善根所发参见老人坚请授戒老人示之曰戒本自性具足若谛信老人之言自净其心则戒已受禅已修净土已入菩萨妙行世出世法二利具足概不出此生其勉之。

　　示双轮照禅人

