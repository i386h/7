<!-- { "loadSidebar": true } -->
　　梁子四相字仲迁从老人游有年老人爱其心质直而气慷慨每见事之不平无论可否或义有可为者即放舍身命以当之老人每责其粗浮以有道体而欠涵养操存之功若骏马而无衔辔以御终不免其蹶老人居常切戒而劝进以道梁子侍老人若婴儿之恃慈母将有所保也老人将行梁子愕然自失相送韶阳舟中乃请法语以书绅时风波中未暇及也别后不能忘情梁子复以书请乃书此寄之予谓梁子有道者心质直而不曲此道之本也慷慨近勇猛赴缓急近慈悲忘身以赴之是不量力不审权不探本而事末皆粗浮血气之所使非由道力发也古之圣人涉世有体用全彰故应不失时若明镜之照妍丑权衡之定重轻殊非漫任血气者可比也梁子自今已往当先洗除习气潜心向道将六祖本来无一物话头横在胸中时时刻刻照管念起处无论善恶即将话头一拶当下消亡绵绵密密将此本参话头作本命元辰久久纯熟自然心镜虚闲动静云为凡有所遇则话头现前即是照用分明不乱即是定力所持自不堕粗浮卤莽界中不随他脚跟转矣即读书做文字亦不妨本参读了做了放下就还他个本来无一物自然胸中平平贴贴久之一旦忽见本无心体如在光明藏中通身毛孔皆是利生事业又何有身命可舍哉如此用心操存涵养心精现前看书即与圣人心心相照作文皆从自性流出此是真慷慨丈夫之能事所谓枢得寰中以应无穷即建功立业皆成不朽梁子既有其本又何惮而不为哉。

　　示刘仲安

　　予居五羊一时从游者众睹其刘子骨刚气浑貌古神清予谓夙具般若缘种器近于道但随众亲近而已未有异于人也顷予将有南岳之行激发诸子宜以道为任刘子送于舟中特请益曰弟子志道之心甚切但为宿习浓厚妄想缠绕不能直造向上望师指示老人谓曰子知妄想则妄想自不能缠绕矣既称妄想则本无实体譬如空华安能结空果耶由子不达妄想本无认作实法与作对待念念与之打交滚绝无一念休歇之时斯则但以妄想为主而当人本体为之埋没所以见其造道之难耳岂不见僧问古德云妄想不停时如何德云妄想不恶以吾人本来光光明明了无一法但由一念不觉全体变为妄想若能就妄想起处着力一照当下化为光明藏矣岂更容其缠绕耶以不达本来无也所以六祖于黄梅会下刚只道得个本来无一物遂得衣钵南来子从今日用做工夫只将本来无一句作话头二六时中切切参究但看妄想起处切莫随他流转当下一拶自然扫踪灭迹矣若悠悠怠惰纵情自画此子之过非道之难也慎勿自弃子其勉之。

　　示观智云禅人

　　学道人第一要看破世间一切境界不随妄缘所转第二要办一片为生死大事决定铁石心肠不被妄想攀缘以夺其志第三要将从前夙习恶觉知见一切洗尽不存一毫第四要真真放舍身命不为死生病患恶缘所障第五要发正信正见不可听邪师谬误第六要识得古人用心真切处把作参究话头第七要日用一切处正念现前不被幻化所惑心心无间动静如一第八要直念向前不可将心待悟第九要久远志不到古人田地决不甘休不可得少为足第十做工夫中念念要舍要休舍之又舍休之又休舍到无可舍休到无可休处自然得见好消息学人如此用心庶与本分事少分相应有志向上当以此自勉。

　　示了心海禅人

　　古人出家单为生死大事操方行脚参师访友只为决择己躬下向上一路不明不已故善知识单以此事示人近来法门寥落诸方罕闻竖此风者行脚到处但鼓粥饭气息而已良可悲也老人寓灵湖兰若适了心禅人从伏牛来参似非寻常粥饭者今将返伏牛拈香请益老人因示之曰方今海内禅林第一赖有牛山苦行非诸方可及学道之士苟能拼舍身命一生定不空过但日用工夫单提一念话头最为绵密所以不得超脱得大自在者以一向死守话头念念不舍不知参禅最先要内脱身心外遗世界离念一着所以系念返为念缚故不得超脱大自在地耳禅人此番入山幸仗规绳大众夹持正好随场下手着力但于念念中看觑念未起处用在离念一着久久忽然念头迸断心境两忘如脱索狮子自在游行他时再见老人决不似今日眉目动定也。

　　示湘潭诸优婆塞

　　惟佛住世说法有常随四众出家二众曰比丘比丘尼在家二众曰优婆塞此云近事男优婆夷云近事女以其在家能持五戒可以近事三宝堪受法利故及佛法东来随时受化代不乏人至有明心见性入祖师之室者近来法道久湮师承无眼妄礼三拜例得一名即自称为弟子其实腥腪未吐素行未改致生讥谤全无利益大为坏法之端良可愍也故老人生平未敢轻许今观湘潭诸弟子信心笃厚非泛泛波流故强允其请但念汝等素未闻法虽云善人不知如何是善今按唯识论说心所五十一而善法唯有十一余皆恶心所也十一法者谓信精进惭愧不贪不嗔不痴轻安不放逸行舍不害此十一法全具为纯善人但少一法即为缺德汝等但能依教持此善法各各究明时时观察提撕于何法上有未纯熟更加切磋之功务要全美而后已如此用心是为真实善人所言善心者即清净真心也以一切众生各各本具如来清净真心但为恶念染污故随情造业而不自知今能观察善心则一切恶法自不现前心自清净矣苟能有志渐渐深观只参六祖大师开示慧明不思善不思恶正与么时那个是明上座本来面目公案时时参究是谓向上一路汝等脚跟下谁无一尺土努力前行必不相赚若肯归心净土即依此法一心念佛则现生可断生死永绝沉沦但恐偷心自欺不能作真实行耳老人强为汝等作如是说为怜三岁子不惜两茎眉切不可作世谛流布话会也。

　　寄示曹溪耆旧

　　老人住祖庭一番特为发扬六祖出世一大事因缘欲令大家修出世因以种净土之缘耳不料中道缘差魔风破坏狮虫作祟使我不遂初心一旦违远祖师弃舍大众即今虽居寂寞之滨未尝一念忘其本愿其后学似有向上之志苦无明师良友引进修行之路其耆旧众中有知老人之心及痛念生死大事者又无老人依归不能聚集一处同作佛事堪嗟日月如流衰老渐侵死期将至黄泉路上资粮不具凭何法以脱三途地狱之苦报乎言及至此可悲可痛古人云生死事大无常迅速火急修行早是迟矣老人因此熟思再三无可为大众决策者适堂主来省正惬老人之心因叮咛渠回山将老人之心揭示众耆旧倘真实为生死者须大家集会一处结念佛会同修净业同出生死誓愿递相度脱社中若有一人先灭度者同力资助往生岂不为第一最上因缘即此余年已胜百劫千生虚过也会所最要清净无扰乃能成办道业禅堂但有后学讽诵事业似属烦杂唯有老人所修无尽庵最极寂静色色现成不若就此为净业堂成殊胜事不独不枉老人苦心一场亦可以酬施主功德也其修进之规古人六时念佛昼夜殷勤虽是精进恐老者不能今折中当以四时为准二时功课二时跪讽行愿品一卷念佛千声发愿回向期不计限人不计数但要老成信心笃实者忘宾主泯人我绝是非戒戏论一心念佛不通宾客专以寂静为主即是真阿练若正修行处也若大众果能洞见老人之心谛信老人之言依法修持便是出生死的时节便是与老人生生世世不相舍离常生佛前同听法音之时其会集结社之人及安居之处一听堂主主之便是奉行老人之教命也其精进道业又在大众各自努力古人云把手他人行不得为人自肯乃方亲所谓但办肯心必不相赚珍重努力。

　　寄示曹溪禅堂诸弟子

　　老人初为祖师建立之时大众不知老人之心今日老人行后凡山门利害及禅堂设立汝等皆乐入堂安居是知老人之苦心也若知老人之心则当知佛祖之心矣汝等今思得老人似前教诲不可得也然聚散之缘虽佛祖不免在诸弟子能知恩报恩依教修行虽佛祖灭后亦同在世亲近不异故佛临入灭时诸大弟子请问若佛灭后众等以何为师佛言当尊重波罗提木叉是汝等大师梵语波罗提木叉此云戒也故佛常言汝等比丘能守吾戒虽千里外如在左右若不奉我戒纵对面犹千里也此吾佛大师金口亲嘱之语可不遵乎况今末法去圣时遥若佛弟子不秉佛戒将何以为修行之地赖何以出生死之苦海乎老人临行特为汝等说梵网戒不知汝等一一能坚持否佛制比丘半月半月诵此戒经如从佛亲闻作法竭么母令毁犯令三业六根念念检点观察不许闇生罪过不得毁犯戒根即此便是真实修行坐进此道不必远访明师徒增辛苦也若汝等向来未能坚持则当从今依法半月半月对佛宣诵梵网戒经十重四十八轻一一戒条熟记分明如犯一条则于诵戒之日请轨范师作证众中递相检举犯者对众忏悔再不许犯如此则改过自新道业可就其所犯之罪除忏悔外众等议定清规罚例以便遵守如老人向日所遗教条可为常法也众等戒经习熟则当背诵四十二章佛遗教经楞严法华楞伽诸经以为佛种其参禅一着当遵六祖开示慧明不思善不思恶如何是当人本来面目公案蕴在胸中时时参究久之自有发明时节如此方是续佛祖慧命之大事因缘也汝等能遵此语则如老人常住曹溪汝等亦不必操方行脚矣。

　　示曹溪沙弥

　　庚子岁当道延余料理曹溪余应之至则百废概不能举因思为治之道以养材为本遂选诸沙弥设义学延宾师以教习威仪诵读内外经书稍知信向则披剃立禅堂使就清规受戒法昼夜礼诵是时诸沙弥始知有出家业皆厌耕凿而慕清修矣余苦心十年差有可观遂弃去今老矣隐居南岳其诸沙弥昔受化者先未深知老人今乃深思之虽求一日之执侍一言之教导难矣沙弥某比时在孩稚今从众中始知老人心求亲近不可得乃具册遥乞开示老人闻而悲且喜也昔佛在时恐久住世间薄信众生多不敬信遂上升忉利令众慕而后来则人人皆生难遭想矣若老人久住曹溪诸人安能恋慕如今日哉以沙弥之心观众心岂无佛性者耶今示沙弥若思老人不若思念佛思念六祖也若思念佛当来必有见佛之时若得见佛便是出生死时也思念六祖当初一卖柴汉耳如何得今日人天供养再思今日供养乃从抛却母亲恩爱走向黄梅会下负石舂米辛苦中来再思六祖三更入黄梅方丈得受衣钵凭何知见向五百众中独自得之且人人一个臭皮袋死了三五日便臭烂不堪为何六祖一具肉身千年以来如生一般此是何等修行得如此坚固不坏沙弥如此细细一一思想思想不透但将坛经熟读细参参之又参全部不能但只将本来无一物何处惹尘埃一句蕴在胸中行住坐卧吃茶吃饭搬柴运水迎宾待客二六时中一切处头头提撕直使现前定要见本来无一物是个甚么如何是不惹尘埃的光景若能如此用心是名参禅若参到自信不疑之地则能真见六祖面目方知老人鼻孔方是沙弥真正出家了生死的时节也若不肯向己心中苦求本分事空思老人有何利益一往诸沙弥但知亲受老人教导唯习威仪动静礼诵文字而已若从今日始都与沙弥所请开示如此一力做工夫方是老人真实训诲老人老矣此乃最后开示也若错过今日将来纵向十方世界参访知识总是他家活计慎勿以老人此言为空谈也。

　　示法空选殿主

