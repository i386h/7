<!-- { "loadSidebar": true } -->
　　禅人家文江幼从诸生中年弃业遨游江湖因江行遭风覆舟堕波涛急流中极力称观音菩萨名忽从覆出凭舟底得达彼岸同舟数人皆沉溺独己不死遂发心出家因向从大中丞邹公游即成就剃发以未得出世师犹泛泛也万历丁巳夏老人投老匡山之五乳凡向居五老峰因来参礼时闻法要心开意解至癸亥老人重归曹溪凡持中丞书来讯是得从众受具因法名福集时为众演楞严宗旨凡随听次至十二类生处大发感省拈香请益老人因示之曰已矣哉一切众生流转苦道者良由一念妄想之过咎也原其各各本心与十方佛无二无别但因最初一念无明迷本圆明清净真心遂生妄想妄想积迷起贪嗔痴造杀盗滛妄种种诸业以妄想不断故生死苦果无穷流转不已今佛明言因一念妄想薰变十二类生况众生日用念念妄想念念受薰则一日一夜生死无穷况有识已来乃至尽命念念妄想所作恶业安可筹算且佛又云此十二类亦各各具十二类生如此则交相薰发业因苦果又岂可得而思议耶诚谓妄想不休则生死之苦无已亦不大可哀也哉禅人既秉佛教当遵佛语大生惭愧恐惧发无上心从今将一往生平驰逐攀缘妄想之心一齐收摄放下折合向一句阿弥陀佛上消归自己本命元辰念念不移心心不断以前妄想乃造生死之染因也念佛一念乃出生死之净因也果能将此净念薰前染污苦因变而为净土真因则顿令无量劫来生死苦因苦果变而为净土乐因乐果矣总之圣凡本无二路皆由染净薰变之力耳出苦之要舍此一念向外别求玄妙知见不异涉河求井而止渴也修行若不单究一念妄想唯纵口谈玄妙知见总为自欺岂欺人哉禅人何幸得闻正法真修行路若迟回任意循情岂但虚负此生再出头来未必能似今日也嗟嗟老矣苟能从今一念回头即未尽之年尚有余日尤胜虚生浪死也勉旃。

　　答萧玄圃少宰

　　入道先要了悟当人心体本来光明广大包含无外弥满清净圣凡不立不为身心世界之所拘碍此即向上一路西来心印唯此而已既而悟彻此心则于日用应缘一切境界如镜现像来无所粘去无纵迹如此则凡所施作皆从真心实际中流出一一皆真实不朽之事业不但与日月争光也较彼区区迷失妄想机械所为者岂可同日而语耶此段光明人人具足本无欠阙但以我见坚固凡有所作必以为己功执所见为必是故以是非交错终无一定之论所以然者以无廓然大公之心而欲建千秋不朽之业难矣。

　　　　　　又

　　吾人心体本来圆满光明即今不能顿悟不得现前受用者盖因无量劫来贪嗔痴爱种种烦恼障蔽自心故渐修之功不可少耳沩山云学人有能一念顿悟自心但将所悟的净除现业流识是名为修不是此外别有修也若学道人但求顿悟便了将谓无功可用此则习气深潜遇境窃发久则流入魔界矣然渐修之功亦非有次第但日用向未起心动念处立定脚跟返观内照但于一念起处即追审此念从何处起追到一念生处本自无生则一切妄想情虑当下冰消矣然所忌者无勇猛力不能把断咽喉不觉相续则流而忘返也。

　　示周子寅(已下海印遗稿附)

　　山居今日大众结制海印据座说法华经尔时足下手书至且有佳果足占足下亦法会中人乃先得道果者此非瓦卜也前书云云殆非敢僭妄第婆心太切深念白日如流耳日业正此不爽亦可渐入不二法门但其中日用头头念念皆生灭心行安能寂灭为乐若求心地一段受用更须向读书作文已了时至于种种应缘处当下着实猛地返观内照观此种种作为生灭之心毕竟向何处起即今灭向甚么处去如此深观久久渐入细密若更此中一切习气潜流处烦恼无故生起处着实一觑觑定看他毕竟是何物向何处起灭追到扫踪绝迹处如沸汤锅里点片雪相似如此日用念念不得放舍才有丝毫一念懒堕懈怠偷安图快活受用之心生时此正是病根发作便向这里猛然剔起眉毛不可被他缠缚住才见缠缚切不可和身放倒与之打交衮也切忌切忌大段一声菩萨或一声佛死急靠定与之厮挨若遇种种恶习起时即将此话头奋力提起望空一挥不管是魔是佛是烦恼习气是善恶思量一切情尘一齐顿断如斩乱丝如此做工夫不妨读书不妨作文读书处看此书读向何处寄著作文就看此文从何处流出也不妨迎宾待客吃茶吃饭痾屎放尿一切处无用纤毫缝罅如此安心再与永嘉所说恰恰用心时恰恰无心用无心恰恰用常用恰恰无是一般不是一般足下不知能信海印老人不虚诳否请自试看足下倘见信不谬始知颜子心斋三月大为可笑先示来文二首愧老眼非知文者大段如玉叶金花岂不蔼然蔚然可观第非造化生成者不免落刀斧痕耳此足下之通病也然文章自有天然之妙如风行水上自尔成文波波匝匝一派寒光中含明月此则可谓入圣超玄足下何不勉力于此而此处实不易到则秘密法门全在自性中流出圆觉经一部足下读熟每日早晚以当功课俟来春面时相与决择寻常与足下书不免稍带情识自愧为足下未彻非不彻恐足下信心未彻耳今见足下信心渐增日近清净此时若不将此赤心剜与足下何时得彻若足下因循不彻则海印自彻去也何如何如人世可悲斯道可悲望足下心更可悲耳。

　　　　　　又

　　来书请益甚是真切但足下于空幻二字未得谛当故于心境不无其碍耳以足下将空作绝无会将幻作变幻会故此不能融通不得自在且又于取字未看透彻所以工夫难做今为足下说破则了然无复疑虑矣然所谓空非绝无之空正若俗语谓傍若无人岂傍真无人耶第高举者眼中不有其人耳所谓幻者非变怪之幻乃有而不实之谓也譬若市如弄筒子撮出许多人物一般然此筒中本无所有而忽然有之虽有而非真实也既非真实即是本无由本无故说空耳故曰譬如幻化人非无幻化人幻化人非真人也人既非真岂不是空耶此岂绝无之谓耶是则佛说空字乃破世人执着以为实有之谓非绝无断灭之谓也诚恐世人沦于断灭复说幻字以遣其断灭之见是则一切身心诸法因幻故空由空故说如幻耳此二字相须而观则顿见其妙所言空即幻有以观空名曰真空所谓有乃本无之幻有名曰妙有由其空故心非断灭由妙有故境是无生境既无生则心何取着心既非断则妄念何存妄念不存将何心而取境境本是幻将何境而牵心斯但心不取境而心非断灭境不牵心而境自如如心境如如于何不乐此所谓心本无生因境有前境若无心亦无者但只看破如幻不实名曰若无而灵心独照妄心顿歇名曰亦无耳是所无者妄心耳岂绝无真心哉且此真心本自灵明常然寂照元非是物更名何物耶何以为妄心取境执着不化者是何以为真心不取身心境界之相而了了常知灵然寂照者是如此用心有何挂碍所谓自心取自心所以非幻成幻法意欲不取无非幻非幻尚不生幻法云何立耶正所谓境缘无好丑好丑起于心心若不强名爱憎何由起斯则但情不附物物岂碍人耶物既不碍人而人又何碍于物耶良由世人所以不得自在者无他但坚执人我是非锱铢较计毫发不遗种种执着坚执不化一切自身功名富贵自心聪明知见种种恶习以为胜妙故取之以为己有所骄矜恃气与物作对而且又目前虚文饰貌幻化庄严以为得失人情取舍等相如此境界交攻与接为构日以心斗日夜相代乎前未尝一念暂息者又何由而得自在耶总之无他唯其不达心境无生如幻不实耳若了达一念无生如幻则一切苦乐忧患得失爱憎取舍情状当下瓦解冰消矣故曰知幻即离不作方便离幻即觉亦无渐次此所谓一念顿到佛家非虚语也以足下用心功夫苦切于此且云过此即极乐田地矣足下但观一切妄念起灭处一切境界起灭处无非是幻化不实则心自然不奔境境自然不牵心矣往来应缘则一念虚明灵然独照照见现前身心如幻如化如水中月如镜中像如空中云如野马阳焰如此把定金刚眼睛再莫动转任他一切境界触之即消凭他甚么妄心一觑便灭如此用心又有何妄心可以自扰又有何妄境而可撄心者哉此番说话乃海印极力为足下通身吐露彻底掀翻足下更莫怀疑切不得思前算后种种思量皆恶觉恶习俱是障道因缘也至若大比功名之心切不可将此横在胸中若横之则为大法障此事前缘大命安排已就又何必预虑其得失耶但自尽心尽力举业文字不可生懒堕想所谓尽人谋而听天命耳必若老人此语目前即是极乐人矣信手呵笔不觉郎当如许婆心漏逗如此珍重。

　　　　　　又

　　一别恍惚数月流光迅疾日月欺人如此岂不痛念浮世危脆百年如隙驹耶每闻足下精进倍常欢喜沃灌心田也初意拟尊人行后必得入山一晤相与印证既往工夫而决择之此想实真不觉形诸梦事可笑道人亦堕情见乃尔且时方休夏日来饱鼾白云眉未伸而忽报足下使者持手书至开函如见颜色细读三复字字皆沥肝胆也每爱足下浑金璞玉之质故其心光流溢皆烨然夺目固喜不自胜及咏请益数语深见足下念道笃切恳到之至而又悲喜交集所悲者人莫不具此灵知广大光明之性德而皆自昧自弃恍若夜行所谓醉生梦死者所喜者喜足下处富贵纷华丛中以喧嚣之习染一旦转为向道之资此难之难且足下自见其难非深体力行者何能如此况此一段大事因缘乃太上事殊非目前幻化者比今足下一旦信之不疑处之自慊岂不毅然大丈夫哉鄙人窃谓东陬文运开于尊人而又足下闻道蚤之若此实两间胜事千古奇缘而足下家声并振独擅双美此之欢喜岂寻常哉即足下所云今日之进因坐以求静因静以求心此乃入道初门最为切当但坐中未明肯綮所以坐久而疲由不达心体之妙故静久而欲有闻且又疑泛然若无所归良以能求之心未得秘诀所以求之一念返觉为劳是以心觅心正如渴鹿逐阳焰耳传曰知止而后有定以足下心未知止故不得定且心既不定安得快意当前而祗惧之念卒以胜夫恣肆之心耶幸足下知其不能胜而终有以胜之也承索所以治心条目如四勿三省者引此心而入持此心而定此足下精心苦切处乃鄙人所以大有望于足下者今既肯心自许返乃秘吝乎第恐足下始于吾佛法中未得多闻至于名言之中多分转为昔日见闻之陈习致使甘露之药不能近取还颜之效耳大段吾门从上佛祖教人之法门路虽多总不出戒定慧三学所谓因戒生定因定发慧其节目之详经不过楞严至若祖语无如永嘉集一书极为详悉敬付一册足下熟读玩味至于其中入定用心之诀如云忘缘之后寂寂灵知之性历历无记昏昧昭昭契本真空的的此用心之神符也如四勿三省者正乃戒耳此中具悉其实修心工夫条目不出止观等持三门而已此集中奢摩他止也毗婆舍那观也优毕叉止观双运定慧等持也姑以此塞请集中红圈者留神消息如不解者不嫌数数寄问至于止观捷径之法容再书一纸以偿今日之欠耳。

　　　　　　又

