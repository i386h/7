<!-- { "loadSidebar": true } -->
　　示东禅浪崖耀禅人(有引)

　　金沙东禅寺为太史念西王公之所建也以浪崖耀公主之适闻老人有紫柏大师未了因缘将有东南之行乃忻然喜曰某生平向慕大师今有归矣于是遍告檀越宰官居士同心壹力致书特专嗣南容公来请公拮据经营安居竭心殚力将为老人休歇地九月既望老人适至入门见其精诚无论丛林之严整大众之清肃即观所设清规专以背诵法华为业期方七年而成诵者三十余人此希有之事盖公愿力所持也且公洁身处众滴水不私老人欢喜赞莫能穷居无几何即往径山茶毗紫柏设吊云栖缘毕将归匡庐营鸠巢长揖人世矣公恳求老人意未能已临别贻此示之曰。

　　法界性中安有去来之相耶无边刹境自他不隔于毫端十世古今始终不离于当念第智眼未开情尘斯隔故离合之见关心聚散之缘系念非夫达三际不迁十方靡间者未易臻其无二之境也且法华以实相为宗过去之多宝现存即今之释迦不灭常住一心永劫不昧大通王子之因直至于今灯明授记之缘法尔现证由是观之安有纤毫迁讹之相耶试观白毫一光洞照无碍则一切圣凡始终因果居然目前即老人之去来犹长江之皎月东西各行而本月湛然苟一念纯真则心光交彻其无以世谛恒情以作生死常见也愿公以法华三昧究竟未来即与老人眉毛厮结同归实际长劫相依久远不离又何区区于幻化空身水月镜像妄生彼此之念耶老人行矣公其勉之。

　　示金福信

　　孟轲有言养其大者为大人世人固陋而不大者盖不知其所养也以吾人佛性种子本来光明广大而为四大幻妄拘碍是名我障以执假我而障蔽真光也真光既蔽则我执愈坚我执既坚则将现前声色货利虚幻境界皆取之为我有嗜之为我所受用愈取愈着愈着愈迷迷则罪增福谢是不信自心之过也古德云禅定智慧之乐非世间五欲之乐可比所以信心而为福之大者其于苦趣沉沦贫穷无福者皆不信自心所致也金生福信则信心为福福无可比所以世尊称两足尊者以慧足则福足以念念智慧明见自心照破烦恼则罪消福至故曰祸福无不自己求之者此则心外无法金生用力于此当是人中最胜乐事若谛信自心本来无物则不被物欲情尘所诱而清净恬怡之乐又非世乐可比也可不勉旃。

　　示王圣冲元深二生

　　佛性之在人如水在高原有穿凿者无不得之良以吾人烦恼根深爱憎情固不啻高原之土也苟能力凿深求施工不已务在拔烦恼之根裂爱憎之网则法性渊泉源源不竭溉灵根而沃智慧之芽不唯道果可期且将浚潜流而润焦枯普益人天而归法海涓滴而与渤澥同波者此岂向外求之耶特吾性分之固有耳圣冲元深昆季久入紫柏之室哲人往矣恐性水清流不无雍阏老人适来而为疏之今则开发源头从此永无枯竭矣其无以烦恼干土投而浊之也。

　　示孙诜白

　　无明生死根株只在现前一念如人周行十方尽生尽力而不已者将谓已涉千万途程殊不知未离脚跟一步也是知历劫妄想迁流生死轮转实未离当人一念耳若能日用现前见闻觉知念念生处着力觑破生处不生则历劫生死情根当下顿断其实不假他力也佛说狂心不歇歇即菩提岂虚语哉今老人指示父母未生前一句着力参看他日当有自信之时也。

　　示姜养晦

　　姜生少年英发骨气不凡非灵根夙植般若种子深厚者未易得此美质也幼稚会见紫柏大师即命之曰信光意谓性具般若之光也适参老人请益殷勤因字之曰养晦盖吾人日用见闻知觉皆智光焕发第被无明蒙蔽变为情识故暗而不彰苟能自信本有真光不昧于现前境界爱恶关头昏闇之中而灵光独耀不被情根之所蒙蔽是于晦而能养则光体愈明而真元可复矣用其光无遗身殃姜生体此则广大光明当发现于动作云为之间至其功名建立皆不朽之盛业矣岂可自昧而不信耶但在我慢幢摧则光明自露耳。

　　示沈止止

　　学人苦于不闻道闻而不行是自弃也语曰子路有闻未之能行惟恐有闻此力行之验也沉生止止少年切志向道且幸有闻但行不力耳其不行者在无决定志并无他故请益老人因示之曰道不欲杂杂则多多则扰扰则忧忧则不入与其不入不若志归一也古云学道志当归一久而不退他日必知妙道所归然处世道之常其事终难得一吾所谓一者一其志耳唯今既知参究功夫即将所参公案横在胸中不论闲忙动静迎宾待客日用云为一切处提撕不得放过放过则被境扰扰则生厌厌则但有求闲之心而无念道之心矣岂不当面错过是谁之咎耶心志归一则百事可做但办肯心必不相赚若取舍情生则动静难一而居家入道终绝分矣凡用心处只在念头起处着力起即看破看破即当下潜消更不相续被他掉弄此是参究诀法故曰图难于易为大于细此正易处细处下手便觉省力若舍此更待闲时静时方做工夫如此则尽此生无入道之时也沉生但就一念上做不必向外驰求即礼佛持咒也只在一念信力上做总之种种方便皆是摄心之法耳知此捷法可以坐进此道沉生试闭门独坐时看透即将静中看的移向应缘处久久自然动静一如闲忙不二也。

　　憨山老人梦游全集卷三终
嘉兴大藏经　憨山老人梦游全集


　　憨山老人梦游全集卷之四

　　东海那罗延窟侍者福善日录

　　法语

　　示众

　　近来诸方少年有志参禅者多及乎相见都是颠倒汉以固守妄想为话头以养懒惰为苦功以长我慢为孤高以弄唇舌为机锋以执愚痴为向上以背佛祖为自是以恃黠慧为妙悟故每到丛林身业不能入众口意不能和众纵情任意三业不修以礼诵为下劣以行门为贱役以佛法为冤家以套语为己见纵有能看话头做工夫者先要将心觅悟故蒲团未稳瞌睡未醒梦也未梦见在即自负贡高走见善知识说玄说妙呈悟呈解便将几句没下落胡说求印正若是有缘遇明眼善知识即为打破窠臼可谓大幸若是不幸撞见拍盲禅将冬瓜印子一印便断送入外道邪坑堕落百千万劫无有出头之时岂非可怜愍者哉此等愚痴之辈自失正因又遭邪毒纵见临济德山亦不能解其迷执岂不为大可怜愍者哉禅门之弊一至于此谛观从上古人决不是这等但看百丈侍马祖每在田中作活如插锹子野鸭子公案便是真实勘验工夫处以此故有一日不作一日不食之诫杨岐之事慈明二十余年行门亲掺执事百千辛苦未尝惮劳故得光明硕大照耀今古若懒融之负米黄梅之碓房历观古人无一不从辛苦中来何其今之少年才入丛林便以参禅为向上只图端坐现成受用袖手不展一草不拈如此薄福绝无惭愧之心纵有妙悟只成孤调绝无人天供养况无真实修行虚消信施甘堕沉沦者乎若是真实为生死汉子当观本师释迦文佛于三千大千世界无有如芥子许不是为求菩提舍头目髓脑处如此当发勇猛拼舍一条穷性命将这一具臭骨头布施十方供养大众一切行门苦心操持难行能行难忍能忍若于日用六根门头头头透过便得法法解脱古人云从缘入者相应疾如此用心三十年不改纵不悟道再出头来定是顶天立地汉子也老人以此示之遍告同参。

　　示归宗智监寺

　　归宗为古尊宿说法地惜废久矣幸达观师倡兴复之机既而湛公竭身尽力竟还故物遂成道场今二十余年矣湛公化去弟子修慈荷之余丙辰夏来礼金轮舍利塔睹其寺之规模甲匡山之胜因思辅弼者诚难其人及众中见禅人在智眉宇秀拔卓有骨气因属主者命为监寺时以唯唯及余之双径明年夏还山则禅人云适他往余怅然若有所失未几禅人归余甚喜即令典旧职禅人作礼受命及观其行事井井有条事上以敬御下以慈处众以和持身以勤洁己虚心百事俱理余深喜其丛林得人且自庆余知人也私谓禅人循循善行未知其真实操履因何而能然也久而询之禅人善密行凡众人尽日所务有不及者视其当务必通夕不寐一一亲为料理明发则事无不办者余嘻嘘而叹曰有是哉此人之所以难能也余尝见丛林年少率无惭愧一味养懒三业不摄礼诵不修甚至白昼安眠安肯终夜不寐身任其劳以备大众之务乎此禅人立志坚强故操履大越于人者多矣昔佛弟子千二百人独称罗睺为密行第一故为佛长子此土前辈诸祖唯百丈一日不作一日不食遂为丛林千古典刑永明每日行一百八事行故阎罗殿上图像供养吾闻佛说三千大千世界无有如芥子许不是菩萨舍身命为众生处故感为天中天是知从上佛祖无有不从行门建立世间福田功德也禅人能以此心放舍身命荷负丛林即是建立三宝三宝常住即是续佛慧命慧命不断即是报佛深恩知恩报恩即是慈父之孝子矣舍此又将何法以为佛弟子乎虽然善始而成终者此又昔人之所难者禅人既秉如此操行之志更立坚强久远不退之愿二六时中念念谛思我自无始生死以来舍此身骨若可积者则如须弥山所饮母乳若可存者则如四海水如此舍身受身皆造生死苦业何曾一日以此身命而修出世之行者乎若果有之则吾今生定不如此在凡夫地矣今幸有此身发难得之志一生尽命不舍本行则是一生超过百劫千生矣如此乃谓不虚生耳禅人从此更发精进居一切时但将赵州狗子还有佛性也无州云无此则话头蕴在胸中随就作处心心参究毕竟因甚道无一旦搕着抹着一念疑团迸裂则从前生死顿然了却是可谓福慧二严一生取办此正古人云移花兼蝶至买石得云饶则前三十六代祖师一齐在禅人眉毛上转大法轮也。

　　示自宗念禅人

　　佛教弟子修出世法唯自利利他二种妙行识心达本了明自性谓之自利庄严佛土教化众生谓之利他利他谓之修福自利谓之修慧故佛圆满福慧称两足尊是以菩萨发心勤求无上菩提不出自利利他二利而已所以菩萨虽知法性空寂而不舍有为诸行知法性空是谓自利不舍诸行是谓利他从上佛祖未有不由二行得出生死者是以释迦世尊历劫勤修难行苦行我等旷大劫来于生死海头出头没舍身受身不可思议皆是虚生浪死何有一毫真实行门若有实行则定不似今生这头面也回光返照猛自思惟岂不痛哉禅人今幸仗夙缘早得离尘脱俗身着袈裟永离苦海又得安居名山诸祖说法胜道场地此万劫难遇之缘一旦身处其中岂不大生难遭之想正是饥逢王膳病遇医王自当庆幸无量矣即尽此形寿拼舍一生作此功德已胜百劫千生空过无益也禅人既归心老人当信老人言自今之后发坚固不退之心持勇猛刚强之志尽自己色力量自己才能办一片肯心任缘随愿耐心耐烦忍苦忍劳即一日成就一种功德已胜一生空过矣岂可轻弃妙行抱守愚痴以偷安为便禅人自说身弱神疲不能任事此固为然古人贵在心力强愿力大不在色力健不健也今虽小恙不为大苦若造恶业堕在三途即求今日以小病小恼之身心求作福田之利益不可得也佛令众生思地狱苦发菩提心正是今日策发精进幢也禅人但以安忍之心为前导自然忘疲劳无厌倦也古德云宁有法死不无法生纵舍此身命作此妙行犹为般若舟航可到彼岸苟不勉力强志可谓虚负此生既到宝山空手而归岂不惜哉禅人若能安心于无事则心空心空则神不竭神不竭则身不劳如此是为无作妙行遇缘即宗定不为日用所转头头成就大解脱门矣当谛思之。

　　示陆将军

