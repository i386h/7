<!-- { "loadSidebar": true } -->
　　参禅向上一路乃大丈夫事非浅根薄信者可敢妄拟又非世俗知见及夙习浓厚者可入第一要正信正知正见为本尘劳中人在五欲淤泥纵有超世之志无柰世间种种牵缠恶习知见内薰外诱最难入手今发心趣向此事先要立一片决定出生死心办一片长远不退之志视妄想业习夺我净土牵我生死乃历劫冤仇今定复我本有如越王志报吴仇二十余年卧薪尝胆一念不忘方雪会稽之耻况生死烦恼戕害法身断佛种性非直会稽之耻也如此切齿拼命一番最初要将从幼所习文字语言即上大人丘乙己亦须吐却不得存一字在胸中将从前一切妄想习气一齐抛却一切功名家缘儿女之情一齐放下只教胸中空荡荡的了无一物更将身心世界内外俱撇单单提个念佛的是谁话头重下疑情如空中橛子疑来疑去直疑到推车拄壁行不得处不可打退鼓从此更发精彩只管勇猛做将去如此用心自然久久迸出本来面目得见好消息若任软暖习气放不下胸中恶物又被妄想所使夹杂缠绵枉费精神世俗中不能作人眼目翻为笑具自误误人何益之有若真真做出一段光明令无量众生发菩提心即此便是火里生莲华真奇特丈夫事也二子见老人发此大心故敢以真切语相厉其勉力图之。

　　示吴江沈居士

　　一切众生皆以我执而为生死根本以有我则有物物与我对则形敌生以我招敌则众忤皆归忤则为其所惑矣故眼为色惑耳为声惑鼻为香惑舌为味惑身为触惑意为法惑惑则扰扰则乱乱则失其正既失其正则被所伤者多矣世之人皆为其惑而不自知为其所伤而不知痛愚之甚矣且将以为资我也而又爱而执之取之又愚之愚者也惟有智者知其不我益也故远而避之苟避之不若忘我诚能忘我则于众敌犹夫众箭攒空则无可寄矣子志道者试从此始。

　　示王子颙

　　若论此事人人本自具足不向外求诸佛出世无法可说但只说破众生自心妄想颠倒之梦耳达么西来为二祖安心只道个觅心了不可得由是观之佛祖何曾有实法系人耶今之学道人不向自己本分上求但只将佛祖言教玄言妙语蕴在胸中当作实法及至身心病苦与目前逆顺境界定为所转作不得主宰如此不知过在何处以一向直在幻妄身心境界上作活计所以从生至死未曾一念返觉自心本来面目古人斥为虚生浪死者此耳由不觉自心本来光明广大但认四大妄身六尘缘影之妄心以为我有由其不觉故不知其病根所在以水火相违四大交攻是为身病妄想攀缘爱憎取舍是为心病然身病药石可治而心病则无药可治佛为世医王及调治众生心病种种方便究竟单以觉破妄想无性为回生妙药以一切病皆从妄想颠倒而生是故觉妄乃治本之要药也良以吾人一向不觉故随妄想所转逐境漂流起惑造业甘受诸苦而不自知至若有能知苦求出离者而不知出苦之要依然堕在妄想窠中此为以苦舍苦何有超脱之时耶为今学人要求安乐法门先须识破身非我有但看父母未生前何曾有此血肉之躯及四大分离即今此身更向何处安立如此时时观察久则忽然一念觉破即不为此身所苦是为治身病之妙药一切病元皆从妄想心生只须日用念念观察凡一切善恶念头起处即是病根发现直须当念着力就在起处观察看他毕竟从何处起毕竟是何起灭及至妄想灭时定要追察毕竟灭向何处去如此追究到起无起处灭无灭处是谓起灭无从则心体安然得大自在如此把断要关则前后不续中间一念自孤即此一念独立处久久纯熟则妄想病根自拔一切心垢亦无地可寄矣是为治心病之妙药也以吾人自心本来离念若知离念一着则日用应缘动作云为自然不被妄想欺瞒本体念念现前纵有一切逆顺境界自然如汤销冰应念化成无上知觉矣如此善觉自心便是出苦要法情根既拔又何病苦所撄心耶此个法门不是向人求觅得的只在学人真为生死要拔生死病根下一片铁石心肠是为自己本分事殊非世谛身外功名富贵之事可比也世人秪知求身外功名不知求自己圣人云古之学者为己政谓此耳子颙切志向上事但差在言语文字中求不知向自己心地上求以自心妄想已是病根又将他人言语把作实法是谓重增一重障碍耳从今但直觉破自心妄想不被牵转但看妄想起处决不可相续佛言狂心若歇歇即菩提胜净明心本非外得如此用心不退即此现前自心便是大安乐解脱法门矣舍此更于何处别求玄妙佛法耶老人因请益詺其名曰福觉以其觉乃第一无量之福也其勉之哉。

　　示沈旅泊

　　一切众生皆有佛性人物同禀而人独灵于物者以其能知能行故耳是则人为万物之灵而不自知有犹失物也知有而不能行亦物也即行之不决不决则不至不至则与不知不行者同亦犹失物也尝闻鱼听法而生天龙听法而悟道此乃一闻便悟顿脱生死之苦而人不能者是又不若物之灵于人也由是观之佛性平等人物不二无情尚乃同体况有情独灵者乎苦于不闻道又苦于既闻不自信幸闻而不信不信则与木石无情等也昔有至人咒枯木而生花石听法而点头然人不信道则又不若木石之易感也何哉其所患者信不笃志不猛耳信不笃则不决志不猛则不能行是故人之既幸闻道故信要笃志要猛行要力行不力则非猛志不笃则非信斯则又以志为前茅也古人云学道先发一片长远决定之志满拼尽命一生乃至十生百生千生以至长劫直至成佛而后已岂可以软暖因循朝勤夕怠一曝十寒望其成就乎旅泊居士沈豫昌以夙种善根生十善之家居富贵之室以菩萨人为父母以善知识为眷属以同行同愿为奴仆以慈力示现为儿女而身处其中如青莲出水挺挺淤泥而不自信其清净本有不染之性且又蚤遇明师示出离要道此何等善根具如此难得之胜缘胜福岂于一佛二佛所种善根可能耶既发信心修诸福德事事如意信手取足不假他力即以绕宅湖池约数里许所养之鱼称湖沙数若计利则岁可千金而一旦放之不值一唾此较寻常以钱市生而放者即百年未可为比是作福之大且易也如此且闻初请藏经过芦洲而满荡之鱼夜乘红光而尽生天此与囊泉济涸者信倍无量是所度者多且易也其于诸道场在在檀度争先是所遇者胜且广也但以行道不力为愧请益老人老人因示之曰是诚可愧者矣何也以外施为易内施不足是舍心不若舍物之易耳虽然亦丈夫所难也良由历劫生死情根深固难拔非发大勇猛决烈之志求其如法修行实非易易若老人正眼视之固不难耳居士谛信诚能以物观身则身易轻以身观心则身易忘以心观情则情易折以情观性则性易明以性观念则念不生念不生则道在我而不在物矣如是则与池鱼之望法影而顿脱生死何以异哉如是我说人不如物则又落第三第四义矣居士能信之乎苟能信不疑则居家而亦非家即世而能离世则一切资财眷属皆入如幻三昧矣如是又何道之难行情根之难拔乎居士欲入毗耶不二法门当从此入。

　　示颜福坚

　　佛说世间无一法可坚固者谓无常苦空无我等法如梦幻泡影速起速灭无常生死败坏之法皆如是也唯有佛性种子虽在生死之中历劫不坏是真坚固世人错认无常为常是以不坚为坚名颠倒见然颠倒之根乃罪恶之性也何福之有今一念返醒于无常生死法中发心愿求佛性种子则能舍不坚之财易坚固之法财舍不坚之身命而求坚固之慧命此乃出世之福福之大者是故就汝归依之信心詺其名曰福坚只欲发此坚固之心所谓自求多福耳岂虚名足尚哉。

　　示顾汝平

　　汝平侍紫柏老人最久深领其心昔余被难系圆中以书覆紫柏时汝平侍侧即以书付之嘱曰执此他日必有见面之时以此为左券越二十二年丙辰长至月余自南岳来双径赴紫柏入塔之期适汝平迎余松陵至陋巷颜生生宅因礼请益出此卷见紫柏手泽及余昔日书嗟乎法性海中圣凡出没如大海之沤起灭无从去来无所即死生梦幻于湛寂中了不可得且余昔之死也不死故今之生也非生不死不生湛然一际是知紫柏今之死也岂真死哉手泽宛然法身常住观此则千古一时长劫一瞬又可以常情测之哉故昔紫柏视今日如眉睫余今见紫柏当日之寸心耿耿孤光昭揭如日月既生不以形骸隔又安可以幽明间哉佛言观彼久远犹若今日由是观之不但余与紫柏如巨海之沤即一切圣凡若空中电影耳如是又岂可以世之穷通得失逆顺境缘而求龟毛兔角哉汝平久入紫柏之室于此一际平等法门必若入大海浴使百川之水浸透遍身毛孔耳紫柏老人或未拈及此故余特为点破令其自信此法得大受用其或未然试向父母未生前着眼看觑久久当知见余与未见时无前后际也。

　　示颜仲先持准提咒

　　在家居士五欲浓厚烦恼根深日逐现行交错于前如沸汤滚滚安能得一念清凉纵发心修行难下手做工夫有聪明看教不过学些知见资谈柄绝无实用念佛又把作寻常看不肯下死心纵肯亦不得力以但在浮想上念其实藏识中习气潜流全不看见故念佛从来不见一念下落若念佛得力岂可别求玄妙耶今有一等好高慕异的闻参禅顿悟就以上根自负不要修行恐落渐次在古德机缘上记几则合头语称口乱谈只图快便为机锋此等最可怜愍者看来若是真实发心怕生死的不若持咒入门以先用一片肯切心故易得力耳颜生福持问在家修行之要故示之以此观者切莫作没道理会以道理误人太多故此法门尤胜参柏树子干屎橛也。

　　示嘉禾楞严堂主

　　经云佛种从缘起所谓欲识佛性义当观时节因缘是知法界以缘起为宗谛观世出世间未有一法不从因缘而起者惟楞严古刹创自唐朝嗣因长水疏楞严于此其来久矣以当王城阛阓之中向为力者所侵僧以柔弱故不能守而恢复之功固亦难矣何幸天生五台陆翁于此土翁受灵山付嘱生以护法为心而有达观禅师乘时而出且与翁有大因缘一见心相印契即议欲复之而荷担者难得其人适有密藏开公乘青衿出家依达师为入室弟子公有干济才闻有复楞严议则全身荷之维时禅堂以延十方乃议刻方册大藏以广法运实资始乎此刻藏既行复蒙　圣慈颁赐大藏以光其寺而大殿未有成也不幸开公隐去而未卒业五台翁已下世何所望乎岂意郡守蔡槐亭先生至则一旦而兴起得包心弦居士为之领袖毅然而鼎建之一时人心翕聚如响不期年绀殿巍峨金像晃耀何其伟哉揆之重兴之议几二十年而开公已去达师已化其机似乎息矣何蔡公一至而顿新之岂非时节因缘哉事故有不思议者存焉余与达师为法门心契其所建立凡为法门者靡不休戚相关所闻楞严既复哲人已往而守之者实难其人及余来双径为作达师茶毗佛事回过楞严观其规模弘敞真尘中净土其禅堂精洁诚幻海梵宫及见主者林公其人端庄循雅忍辱慈和实可谓丛林之领袖也尝窃悲夫五浊恶世佛亲付嘱菩萨尚不敢涉此利生而况博地凡夫乎以林子之端雅故见者无不敬以子之慈忍故归者无不悦以人皆敬皆悦之心成未圆未就之事如顺风扬帆而行安流其到彼岸也复何难哉其子所愿建佛阁山门者将见一弹指之力耳余谓狮弦将绝响矣而幸有子继之亦因缘所属耳唯在子坚忍不拔之愿力以守难成不易之道场将为无穷不朽之佛事其大法流通即子之心光所遍也又何以不坚血肉之躯而为三宝所惜乎。

