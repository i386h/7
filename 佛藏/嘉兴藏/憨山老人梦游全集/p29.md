<!-- { "loadSidebar": true } -->
　　出家人须先要知出家割爱辞亲本为求出生死若为生死大事要知世间一切诸法皆是苦本身是苦聚愚痴之人但知为一身贪求种种口体受用将以为乐不知乐是苦因既知是苦必要发心修行求出苦之道修行之要先须看破现在身心境界当观此身乃地水火风四大假合成形四大各离今者妄身当在何处如此看破则不为此身谋求种种受用之乐次要了知现前日用见闻知觉全是妄想用事总非真心以此妄心造种种业起心动念无非是业无非是罪即此一念便是生死苦本如今发心修行第一要看破此心是妄想凡起心动念处便是业根切不可随他妄想流转日用密密观察妄想起处就要看破看破则当下消灭切不可随他相续攀缘往而不返若观察不定无巴鼻时但将一声阿弥陀佛作话头紧紧抱定念念不忘有此话头作主但见妄想起处即提起一声佛来是为正念正念现前则妄念不待遣而自消矣如此二六时中密密用心唯此一念为主其余一切妄想皆为客主客若分久久纯熟则妄想自消真心自显矣禅人若果有志为生死大事但以此一念为真其余世间种种伎俩作诗写字乃至攀缘交游放浪皆是颠倒痴迷之事也如是止绝外缘收摄身心谨守戒律单求一心若终身不易其志可谓不负出家亦不虚生一世也若不务实行专事虚浮纵放六情游谈无根空丧光阴不唯虚生浪死抑恐作恶业难逃千生百劫无出头时也。

　　示徐清之

　　余丙辰冬日游双径归过吴门清之居士延余斋于山中余睹其英年秀发挺挺玉立而中心诚笃是知为夙习般若善根人也暨余投老匡山顷书来乞法因示之曰佛说三界上下法唯是一心作言三界上者乃出世四圣谓佛菩萨声闻缘觉也三界下者乃六道凡夫谓天人修罗三善道及地狱畜生饿鬼三恶道也是则十法界中一切圣凡善恶因果依正庄严皆由一心之所造然此一心非别乃吾人日用现前分别了知之心也既然一切由心非次第造乃日用现前念念所作之业于十法界流转若一念由贪嗔痴所作十恶身三口四意三恶业则成就三途苦趣之因若一念转十恶而为十善则为人天妙乐之因若一念善恶两忘内不见有我外不见有人一心寂静则为声闻出苦之因若观目前苦乐逆顺由因缘生灭流转还灭则成缘觉之因若一念了知人法无我因缘性空无有作受者而不妨现行布施持戒忍辱六度之行化度众生则为菩萨之因若一念顿悟自心本来光明广大无不包容无不济度了无一法当情生佛平等即为成佛之因是故从上诸祖顿悟自心圣凡不立是为超佛越祖单传直指教外别传之因故此一心广大无外本来清净圆满光明若日用念念悟此则虽居尘劳而为出世之人矣此所以维摩称为不二法门也居士若能体此而行则一切恩怨是非人我烦恼情根应念化成光明藏矣日用凡于一切境界试此观看念念觉察若不能安忍而为烦恼之所障碍才见起处即将六祖本来无物一句提起如金刚王宝剑则一切烦恼当下冰消身心化作清凉池矣如此力行若能精进不退则顿证大解脱场又何此外别求佛法哉。

　　示若昙成禅人

　　成禅人向约同志于金沙之东禅结青莲社专以持诵法华经为业故凡入社者必先熟读此经能背诵而后入堂故海内学人有志者必至不数年间而能持者数十辈去住不一唯禅人以此为归宿壹志不移日为常课遂以此为尽形寿焉请益老人因示之曰此经乃吾师释迦世尊特为开示众生佛之知见为成佛真种故述其往因谓于大通智胜佛时为十六王子得闻此经展转传持故凡曾从闻者必生生世世共生一处以持此经为行故昔受化者直至今生于灵山会上各各授记成佛乃的示此经为成佛正因真种也故委明持经之法师即于现世父母所生六根必得清净如经具明金口亲宣非虚语也此经自入中土而受持者多独南岳思大禅师所悟精深而弟子天台智者大师读诵此经乃见灵山一会俨然未散请正思大师曰此法华三昧也非子莫证非我莫识故天台因之建立止观妙门发明百界千如实相之旨故后依止观而悟明一心者如永嘉而下非一人也是知此经为成佛之妙行明矣惟六祖大师云心迷法华转心悟转法华此又示持此经者第一义门也禅人今持此经是悟而持之耶抑未悟而持之耶若悟之而持则一事一行无非真因举手低头皆已成佛一色一香皆归中道是则凡于日用见色闻声目前现证无物而非一卷真经世谛语言入耳皆成广长舌相斯则诸法实相触处洞然顿将八识田中历劫已来爱增烦恼种子尽化为光明藏矣若未悟而持则徒以纸墨文言为妙法以循行数字为持经而心地未净烦恼未空此何异以水泡为摩尼以蒸沙为饭本耶禅人试向未展卷轴已前突开顶门正眼烁破无明则诸法实相昭然目前如此则卷舒自在语默常然是所谓入息不居阴界出息不涉众缘常转如是经百千万亿卷如是受持是真精进是名真法供养如来不然则牛皮未透岂图遮眼而已耶禅人慎勿为法华所转也。

　　示观智云禅人

　　往余少年行脚于都下游于讲肆遇乐天公心相莫逆每于饥寒困苦无不周旋余心所感不啻骨肉余住东海时公之弟子智境依为侍者及余被放岭外境乃担簦相随至雷阳因受瘴毒死而复苏越三年乐公复问余于瘴乡义何高也又十五年境复走五羊竟死于韶阳道中嗟乎有人如此安可忘之耶余出岭之南岳适乐公之法孙慧云字观智者远来参请自述归依之心云自知老人以来即见一字一语无不珍藏佩服今十余年矣是受法之心诚且重矣老人投老匡山云乃远来从事老人深喜其为人沉重寡言真实无伪为法情深生死心切末法中学人求如此者不多见且因感与乐天公三世之义诚多劫之缘禅人请益老人因示之曰学道人以等心死誓为出生死第一义又放下为入道之要古人云志当归一久而不退他日必知如道所归然此五乳为老人归真之所禅人归依老人之心一生居半今幸有此卓锥之地正是尔等放舍身命处生则同修死则同归尔当放下诸缘一心寂静于此集二三同志老者率领专心念佛精修净业更无异志誓死为期则法道常存慧命不断是不负归依之念也应念尔祖与老人有三世之谊自当以义为质绝无贰念若别存一念则非真实为生死人凡居常务要以法为怀纲维丛林调和大众内外一体宾主一心兼忘人我剿绝是非了得烦恼本空便是出生死路即此心地清凉便是净土之要门也尔其念哉勖哉。

　　示凝畜通禅人

　　佛祖修行之要唯有禅净二门兼以万行庄严是为正修行路比来学人参禅者多被邪师过谬引入邪见稠林堕我慢魔增外道种是大可忧况十无一人得解脱处似此不唯自误抑且误人可不惧哉是故老人极力主张净土真修最为要妙然念佛虽易世人不知都轻视为寻常殊不知为真实出生死之要路但不知念佛之妙故多错误耳且念佛即是参禅更无二致凡念佛时须先将自己胸中一切烦恼妄想贪嗔痴爱种种杂乱念头一齐放下放到无可放处单单提起一声阿弥陀历历分明心心不断如线贯珠又如箭筈相拄中间无一毫空隙处如此着力靠定于一切处不被境缘牵引打失如此日用动中不杂不乱久之梦寐一如若是如此用心念到临命终时一心不乱便是超生死生净土之时节也若但口说念佛心地不净妄想不除只道念佛不灵验如此纵到三生六十劫亦无出头分尔其勉之。

　　示沙弥弘道字任持

　　出家本意为出生死志求佛道下化众生自他二利故吾佛舍王宫入雪山六年苦行方成正觉出世说法教诸弟子先要舍离世间深重恩爱剃除须发身着袈裟形仪异俗以表远尘离垢之行初教弟子日中一食树下一宿唯以悟道为怀以利生为事非求世间安逸如意受用纵浪身心随情造业为出家之行也如此不但虚消信施空过一生抑取将来三途长劫之剧苦可不哀欤故今末法出家儿纵不能如佛初制有能志出生死深求教法依教真修了悟自心弘法利生续佛慧命将以上报佛恩君恩亲恩是不负出家之大因缘也今生幸遇善知识亲近佛法若乃悠悠岁月虚度时光若不刻苦励志是当面错过再出头来百千万劫难求今日也沙弥弘道请益示之以此因字之曰任持。

　　示达德禅人字齐一书华严经

　　法性禅人达德来参曹溪老人字之曰齐一时为开示楞严宗旨禅人同志数辈日夜精勤老人喜其为法化旋转之一机也禅人发愿书华严大经以种法缘拈香请益老人因示之曰法界尊经诸佛之慧命众生之性地万行之根本成佛之径路也故曰一字法门海量书而不尽子若为书之耶但一尘中具含无尽法界经云于一尘中具有大千经卷书写三千大千世界中事有一智人明见尘中有大经卷剖破微尘出此经卷利益众生摄化无穷是则有人若能破此一尘则大千经卷一时顿现又何庸夫循行逐字区区次第劳筋苦骨耶然一微尘者何乃众生介尔妄想之心也大千经卷乃众生本有之性德也是则若有大力量人苟能顿破无始以来一念妄想颠倒之心则本有恒沙性德一时齐现若能作如是观作如是书则未举笔前此一部广大真经圆满具足斯即日用举手低头拈匙举箸咳唾掉臂皆是普贤妙行矣若能如是书写可谓善持诸佛如来慧命善开自性善修妙行矣又岂值樠摸纸墨文字而可涯量哉第恐汝历劫以来无明坚厚烦恼根深业障覆蔽当发殷重心坚持禁戒日夜精勤礼拜诸佛菩萨请求加被作大忏悔庶可究竟此事以此大法非薄福众生之所能持故曰若能信此法者非一佛二佛三四五佛而种善根已于无量百千万亿佛所种诸善根子当生无量难遭之想发最上坚固不退之心乃于此少分相应耳若以寻常世谛恒情作戏论事则返增无量慢法之罪矣子其勉之。

　　示大凡禅人

