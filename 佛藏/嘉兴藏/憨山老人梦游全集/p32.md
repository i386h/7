<!-- { "loadSidebar": true } -->
　　与足下苦语十年如教酒人斋庄非不俨然肃恭要之肃恭亦酒态也今读足下手书始恍然从醉梦觉令人怆然心悲复欣然大喜以举世皆醉假而人人如足下则不贵我独醒耳既读足下文果迥超乘至若漆雕开深见足下肝胆也喜当何如且索日之定课此丈夫之雄猛固当如是尝谓苏季子一口舌之夫耳其所志富贵则奋发无当每治纵怠则悬梁刺股竟酬其志况出世圣贤岂值一夫无上妙道岂多金比耶越王遭会稽之耻志报吴仇乃卧薪尝胆二十余年其竟以霸然历劫贪爱岂值吴仇幽囚生死困辱形骸岂值会稽之耻苟足下不怀切齿之恨而忘卧薪尝胆之心不能以悬梁刺股自创又将何以酬初志雪大耻乎闻之太上立德其次立功其次立名故志于道德者功名次之志于功名者富贵次之志于富贵则无不为己足下诚能以太上自励则贫而可乐其他又何以婴心孔子曰士志于道而耻恶衣恶食者未足与议也古人亦云苟有道义之乐则形骸可外形骸可外此外则无事矣又何可婴心处之而不泰然耶愿足下勉旃。

　　示赵卿云

　　幻人生为长物所幸托迹空门甘心岩穴者二十余年即卧此山海者亦十年所矣间尝切志古人向上事仇视死生痈观四大恨不即长揖浊世第以钝根重习不能顿悟本有多负初心良用饮愧今已年登天命尚悠悠食息愧然空谷不知虚声何自而入当世君子之耳往往劳点齿颊此盖好事聊托烟霞之遐想耳殆非幻人之宾实也比幸尊人宦游即墨幻人不独仰藉威灵为护法地且得令弟孟清为物外游而又因之私淑足下者神交三千里外缘非浅浅往辱惠书读之令人妄想飞越此非头陀定力不深良由足下精诚动人虽据寂光无不感之跃然而起也况在血气者乎披诵佳制幻人愧非知言者惟觉异香纷拂如析栴檀片片非凡品也至若札中论道数语极为真切且谓宣尼假而见世尊定不止犹龙之叹此语深见足下心也所谓道无二致人无两心所习者异故所趣者殊概以己见为真是以不见为果非者此正一曲之士诚如夏虫安可以语冰乎惟足下神骏超逸信道至笃未登法门阃奥而犹慨然作如是说若肯降心此道归命楞严圆觉时预云栖之法席频叩德园之丈室而得观听甚深必得从闻思修入三摩地矣良以此道第一要夙习般若根深次则禀受有据而以信心为初地观足下般若甚深信心不浅倘能留神此中一旦妙悟己灵回视章句居然化臭腐为神奇将大现宰官而作佛事矣岂值区区缝缀而已哉以足下见信之真且得恃贤父子兄弟之爱良法亲也敢吝腹心不为恳倒高明能无意乎。

　　示赵孟清

　　自足下北游无日不望东归也徂夏及秋杳然无问殊为悬悬昨暮忽得手书开函如见颜色读之委悉尊人起居状令人诧叹不已世道崎岖亦至于此披足下衷曲缕缕寒暄世态此其固然又何芥蒂不然非浊世矣惟足下抱尊人屈而鄙人亦抱足下耻以足下蚤耽人伪而未闻大道也尝谓大丈夫生天壤闻不为徒然即不能从事太上自当奋发取封侯万里功勒燕然名垂竹帛尊君荣亲如观掌果又何规规细故乎此终军所以弃▆斑生所以投笔也雕虫小技壮夫不为况足下表表骏骨英气逼人清年秀发犹可及时努力以志前修此心往者业已为足下深谈之矣此行固为尊人屈或为足下荣未可量也倘能顿辔艺场志求大道其生平建立归路不远彼岸非遥设或犹事清谈傲然终日足下自视何如哉尝谓王谢风流冠世而右军墨池未干东山奕局尚尔其视铁甲十万如博马戏筹此岂悠悠谈笑者乎愿足下努力图之闻戒行不远似不能面别后缘未卜期在三生聊此报足下生平以结出世因缘耳。

　　示王牧长周世父

　　尝谓天生万物唯人最灵此古语也余则谓之不然何也盖人与物皆具灵觉之性此性均赋而同禀者也曷常有人物之间然而毕竟所以异于物者以其物具而不知人则知其所具者耳是则知其本具而尽之者谓之圣知其当尽而不能顿尽谓之贤知而肯求其尽者谓之智知而不肯返求者谓之愚知而不真而求之太过者谓之狂知而不明执一介为必当者谓之狷至若不知而妄求者谓之怪与夫不知而不求则物而已矣嗟乎此人与物殊唯知与不知求与不求之间虽相去毫厘其失则千里矣所以圣人与天地参岂分外事耶天地至大也而人犹与之参况世之功名事业自外至者乎所以此段光明本吾性德所具不假外求以迷之为凡悟之为圣性无迷悟而人自迷自悟耳窃观世之君子孰不心愤愤口悱悱眇视千古咳唾风云虽伊周事业犹不足▆及扣其心性则瞠目结舌果何以故及与谈心之妙亦未尝不謦咳击节及与之言佛则望望然不顾噫知有心而不知有佛是犹知二五而不知十也是以道术不明而英明豪杰之士亦不免坐蔽于此此何以故殆非知之过其实不知之过也又非不知之过其实不信心之过也藉若不信佛则举世必称为毅然大丈夫矣至若不信心又将何以称之哉余窃谓之非真不信心盖未有以真心告之者假而朝夕以真心实语薰陶渐染之虽不能自信而抑将与之俱化矣所以世之君子生而闻见乃耳目之常即天纵之聪明且将亦与彼俱化故曰习俗移人贤者不免斯言可畏哉其中非夙具般若根深而秉至刚至大之气者决不能猛然奋迅而大起之正孟子所谓大丈夫者谓是故也三齐古俗何如而今虽昭代文明则超越百代至若信心求尽性工夫者犹万一也嗟乎长夜之叹为谁而兴余自龆年事笔砚弱冠即投之今几三十年矣甘心寒岩万丈冰雪中滨万死一生者不知其数矣即今置身东海空山大泽之间冒险阻履危机几不免虎口者盖亦数矣嗟乎此果何谓哉知我者谓我心忧不知我者谓我何求此所以抱长夜之叹而饮泣与东海竞流何敢以此置喙虽然一管灰飞而大地春生一叶辞柯而满空秋至第感之不深而应之不至耳年来兹土君子二三其丈夫骨见信自心者津津汗浃两腋而阳和之调将见不无其赏矣余将骨化长波又复何憾王生牧长周生世父以癸巳冬日具信心而未入海印其道味天然略无毫发拘拘俗习余深叹其为奇男子矣虽然牧长牧长世父世父皆知其本有而肯求之者矣斯固为美余则望其求之而愿尽其性者勉之不望子作佛而愿其现宰官居士身而说法将见治隆上古道复轩皇而此土群蒙若人若物皆位之育之而生极乐之乡也虽然子其勉之未有不尽于己而望尽于人亦未有不化其已而化于人者吾人所以不化者皆俗习浓厚坚固我执而不化此在己不化安望其化化子其勉之子其勉之子其不勉何以称子。

　　示杜生

　　孔子曰三军可夺帅也匹夫不可夺志也又曰隐居求志果何求欤轲之言曰持其志无暴其气此圣贤教人披肝露胆处也夫螳螂怒臂以当车辙此其志当何如哉吾尝观世之学者每曰有志于功名或曰有志于富贵或曰有志于忠孝举似可佳及乎稍遇挫辱忧患饥寒贫病不如意事则气消神沮呻吟困苦不可言稍有忤逆则忿不顾身酒色淫荡则乐以忘生是则居常所云志者未见如孔之所教不可夺孟之所教持之也此无他盖隐居未尝求之耳嗟乎挫辱忧患饥寒贫病拂忤酒色不大于薪连而人不小于螳螂也竟无一怒以当之此何以故学者染求此可与言志。

　　示昙支

　　心不诚不明性不静不定精不聚不完神不凝不逸志不一不笃气不养不和忿不惩不平欲不窒不寡学不讲不博问不辩不通节不立不坚操不持不劲是故君子之学在重其人所轻益其人所损取其人所弃得其人所无故道大德弘身裕名贵超然而无对者也。

　　憨山老人梦游全集卷五终

　　　(江州佛弟子左春魁同男左克勤发心刻
　憨大师法语第五卷计字贰万贰千▆百二
　　十六个该银壹拾壹两壹钱整
　　五乳峰侍者广益编对　海阳郑一相书)
