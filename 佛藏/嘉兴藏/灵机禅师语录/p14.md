<!-- { "loadSidebar": true } -->
　　师讳行观号灵机闽之龙溪周氏子母翁氏生师之夕梦一金神入室卫从颇盛忽香光馥郁而诞阖属称异师幼不茹荤及丱读书山馆偶触无常境界遂与本郡慈云师游有师资之谊一日默思礼诵非究竟事由是悲怅日增以至胸次负疼时费隐容老和尚主黄檗有僧持语录至展读如获至宝屡欲往叩又为他缘所绊既而因事发愤曰大丈夫若以利养是图则陷身不义矣遂舍去礼金浦九云寺慧昙老师芟染昙耆年有道行为一方推重见师志不群乃欣然曰子乃法门令器讵可虚滞于此吾年虽迈当送子行脚也即束装偕师出岭昙途次染恙趋寂于逆旅师抆泪津送入塔云栖礼别渡江首参密老和尚于天童才人事同谒僧拟问连遭痛棒师在傍伫顾被尚以杖蓦胸一　曰汝者死汉倒退阶下心眼昏迷少顷乞进堂日用只疑蓦胸一　汝者死汉反覆看来我是活底因甚唤作死汉遇晚参师出问未审老和尚有佛性也无尚笑而起捻住喉咙摆两摆曰汝者阿子无佛性师彼时如在大火聚中跳出自此参究益切虽役重务未尝放舍是冬禀受具足戒焉明年甲戌闻费老和尚应金粟之请复过武林休夏龙居偶阅禅关策进愈加猛砺灼见古人为生死不惮风霜三二十年方成一片了彻大事岂是容易得底于是昼夜常坐不卧只看个无字或倦即倚柱少息又得泉南修上座警发师依而行之殊觉省力不胜欣忭期毕腰包上金粟见老和尚挂单禅堂逾月彻夜不眠恒立法堂前参究一夕雷雨骤作电光闪烁不觉无字话头脱落山河大地凝成一片欢喜踊跃归堂倒身便卧时邻单问兄微耶何放逸若此师曰待我睡一睡向汝道一众惊悚有止止师特入堂问一灵真性不假胞胎时如何师以手蓦掩其口止不肯曰不是者个道理师高声应曰三十年后乃趋入方丈问世尊未升座文殊未白椎还有佛法也无语未卒尚拈拄杖征曰且道即今是升座不是升座拟对便打出自忖我本惺惺为甚拶着又去不得遂移入圆寮每日只默坐不轻启口尚见师真率命迁侍香一日因二僧请益尚据曰左边半觔右边八两师于此豁然无疑呈百丈再参颂曰当机历验示全提忽地一声绝谓情祸入己身犹自可那堪恶水又浇人尚阅毕复问颂也任汝颂且道三日耳聋意旨如何师沉吟间被尚振威一喝拈棒呵曰汝恁么见解平地上死人无数当机不来尽成虚诳师是时白汗迸流会得全机大用复呈无字颂曰狗子无佛性当风须照顾拟议咬断筋莫言不分付尚大笑称赏从兹脚踏实地一切成现无纤毫窒碍不被从上佛祖舌头欺瞒尚一日问兴化打克宾意旨如何师曰怜儿不觉丑尚曰既打趁何谓怜儿师曰也要和尚具只眼尚便掌曰要我具只眼那师曰不是学人恁么争见得和尚尚休去又侍立次尚问世尊拈花意旨如何师蓦竖拳尚曰不得唤作拳头又作么生师便与尚一拳尚打一棒曰且道是赏汝罚汝师曰少卖弄尚颔之师侍尚十载机缘颇多具载录中一日尚谓师曰漳州出汝大似粪埽堆头一颗明珠又曰汝是金粟门下一枝凤毛汝之颂古宛有白云端作略师虽屡蒙记莂益自谦晦崇祯癸未冬举师立僧越明年解制师欲把茆住山以告尚从容谓曰昔仰山语临济老兄向后于河北有个住处后临济果在河北大阐宗风看来吾人住处亦有定分岂可强为师拜领慈诲未几有湖州杨坟资福之命尚令侍者唤师至嘱曰汝欲把茆今翔凤山前有古寺基当就此居之师乃受命拜辞至山实甲申三月十有三日也师初住时辟草开荒刈茆缚屋凄凉盈目豺虎为邻人不堪其忧而师怡然独乐师又律身最严同众食息虽一果一菜不私于众故禅学之士亦不辞劳苦戮力经营渐成丛席虽云厨屡乏而参请无虚日单提向上勘验方来由是云水麇集辛亥秋复主福严三稔甲寅九月众请还山法席愈盛四方宿衲远近缁素向风而至惟恐居后围绕者不下十万余指矣於戏益知曩时老和尚为师谆谆嘱付信有征焉师住持资福三十八载凡樵采之山安僧之地尺寸皆售衣钵亲置师于兹山虽称重兴实开法第一世也始则草屋荒基不蔽风雨终则琼楼绛殿金碧交辉凡丛林所宜有者无不毕备兼之门庭严冷清规整肃诸方长辈咸推尊为杨岐高峰再世云师受生于万历丙辰正月廿三日寅刻示寂于康熙辛酉九月廿九日子时世寿六十有六僧腊四十有九遗命塔全身于本寺龙山之阳付嘱弟子廿一人有语录上下卷行于世。

　　翔凤山显忠崇孝资福禅寺灵机和尚塔铭

　　葬者藏也后世务为崇碑巨碣勒石征词谀墓已非古矣况宗门大士视其身不啻蘧庐之一宿暨乎埋骨荒丘鸿爪蝉翼无复顾恋而世之所号为能文者流乃以窥测傅会之见绘饰而涂泽之何足当识者之一笑乎虽然当正法凌夷魔鬼互炽而得一人焉特提向上宗旨壁立万仞斩尽葛藤俾依声附影之徒敛迹却避其有功佛祖甚大则于
灵机和尚身后之铭不得徒作语言文字会也师姓周闽之龙溪人讳行观灵机其法号也母翁梦金神入室而生幼不茹荤血稍长读书山中偶境触无常遂怀出世之想有僧持费老人语录至者反复省诵如饮沆瀣即芟染礼九云寺慧昙为师昙一见叹曰子将来龙象讵可虚滞于此吾虽老尚能伴子八十行脚耳未几昙以疾示寂旅次师抆泪津送如礼渡江首参密和尚痛加炉锤师自谓如火聚翻身参究益切是岁禀受具足戒每昼夜止看无字与泉南修上座互相警发时费老人主席金粟师挂单禅榻一夕雷电骤至不觉无字话头脱落山河大地凝成一片欢喜无量归堂便卧邻单问子彻也何放逸乃尔曰待酣睡后却向汝道一众惊悚师侍香次因二僧请益费老人曰左边半觔右边八两师于此豁然呈百丈再参颂曰祸入己身犹自可那堪恶水又浇人随勘验以三日耳聋意旨沉吟间更遭呵骂汗下浃背益领会全机大用又呈无字颂深蒙印可从兹一切成现毫无窒碍机缘甚多俱悉语录中费老人尝语师曰汝之颂古大类白云端真金粟门下凤毛矣举充首众复嘱曰汝欲把茆今翔凤山前有古寺基当往居之师遂应杨坟资福之请始至诛茆缚椽荒凉窘乏师一果一蓏不以自私故学徒亦不辞况瘁经营渐成兰若其后信施委积自殿宇以及寮舍庖湢焕然一新虽曰重兴实与开山创建者等复主福严回值六十诞辰缁素云集听法不下十万指至康熙辛酉九月二十九日泊然而逝距其生万历丙辰正月廿三日世寿六十有六僧腊四十有九遗命塔全身于本寺龙山之阳付嘱弟子二十一人师门风高峻足迹不下山麓者三十年尤疾末学盲师语录刊布之弊凡结制晚参诸语皆顺世以后弟子追辑所闻什不存其一二此与云门法语呵止流传入其室者至以纸衣缮写何多让哉乙丑秋予谒笠翁和尚于理安而师之继席法嗣嵩庵道至翌旦笠翁遂以书抵会城介其座元梦庵来请笠翁为诸方硕果而师尤余素所企慕而不得见者乃稽首为之铭曰。

　猗欤密祖　　竖大法幢　　天魔释胄　　不战而降
　费公继之　　梵门角虎　　益火炽薪　　舍利如雨
　师生闽海　　蓄泄云涛　　髫龄剃染　　杜谢尘劳
　瓢笠往来　　天童金粟　　热喝猛提　　黄叶止哭
　研究精进　　金断石穿　　孰主孰宾　　有实有权
　逾月经行　　胁不帖席　　狮子忽眠　　同参褫魄
　当机悟彻　　撒手悬崖　　法筵重寄　　往哉汝谐
　宝座云边　　丹甍树杪　　不起于座　　人天围绕
　末师稗败　　诳导群蒙　　阶前售拂　　贱等秋蓬
　师提祖印　　摈弃一切　　拣沙是金　　褁门皆铁
　吉祥示化　　师其未亡　　晨钟清夜　　法音琅琅

　　康熙二十四年乙丑八月望日
赐进士出身文林郎原任河南开封府祥符县知县行取
大计卓异
钦赐袍服荐举博学宏辞
赐宴体仁阁前彰德府推官癸卯科文武同考官遂安毛际可拜撰

　　先师语句恐学人泥于文字概不存稿虽有顺世升座小参诸法语书挂水牌随命抹去不许誊录翼自壬寅冬亲近先师匝岁命入侍寮问诸久侍前职和尚所说法语机缘曾录卷帙否佥曰未曾即有不过潜钞密记一篇半偈而已爰是东钞西录裒集数篇候师住持事余呈稿求正师正色曰既学别传之旨咬人屎橛作么翼再拜长跽白云二祖阿难为佛侍者凡佛先所说法未曾得闻恳求重说佛为慈愍未闻更为宣说所以阿难后来结集三藏如水传器一字无遗赵州不许人录至今语录流播天壤至如乡音南北楚夏不同智无庆喜之明识乏纸衣之敏互有潜钞密记难免鱼鲁参差虽杜今时之弊反贻他日之瑕伏望和尚大慈俯垂览正开示将来使正法眼流通末世师为动容矜翼愚衷指其字句差误随即录正先师曰不可与人乱钞禅和子眼脑不清乌焉成马者多故翼谨秘箧笥不敢有违严命第愧记性愚拙不尽什之一二耳至康熙己未请假出山养母绣州稿亦怀之以归辛酉九月初老人示疾遣人呼翼至榻给侍弥月至廿九日示寂呜呼人天眼灭法栋倾颓翼等孤露无依碎身莫赎至卬兄继席翼欲请商结集语录之事见至兄住持事冗因不敢言乃返禾中后至兄捃拾辑写语录稿尚未编定八月间复溘焉长逝由是嵩庵兄继住无何先师剃度英衲师索先和尚语录入都嵩兄即将至兄所集之稿送南涧叙次天笠和尚阅之乃曰因甚差误多端大非昔年之句须得原稿方好况灵法兄真得大机用从胸流出一字一句不可改易嵩兄因北行遄促催请作序以冠卷首其中句逗字义种种差讹系前捃拾传写之错非天和尚之咎斯时翼总罔闻后知之即送原稿入山业已刻行数年以来高阁不印海内禅人以不见先和尚语录为憾江浙缁素曾读刻本者又多以改误为嫌翼见纷然异同欲将原稿翻刻令大唐国内见先师真面目活语句以息意逆改坏之诮癸酉春备员凤山值岁荒力薄日夕抱疚适新安白云子素兄屡颁手扎促为刊正至有死亦瞑目之言因复其待时稍稔不但遵法兄命亦翼应为之事也去夏冒暑走云间求沈南季护法与吴日千先生序以申重刻之由凡翼记集始末次序间尝闻命先师一字一句不敢去取备录而悉刻之以俟同门诸兄法眼或后继起者再为删刻翼之汲汲此役畏未刻者将淹没无传已刻者终差舛失正盖出于不得已也且道先师正法眼果在斯录不在斯录阅者请下一转语。

　　康熙三十四年七月佛欢喜日继席翔凤显忠崇孝资福禅寺门人超翼百拜谨志

　　重刻灵机老和尚语录后跋

　　凤山先老人道风孤峻有江南小释迦之目煆炼学人单提向上一着凡衲子到山必搜索行笈不容挟片纸入参堂其生平语句敲骨见髓斩绝葛藤第不许缮写流传故人见之者罕迨老人示寂后有弟子某为入都行促匆匆镂板舛误颇多大展和尚慨然起而厘正之悉依当年亲闻时纸衣所录不敢增减只字所谓游夏不能赞一词也而老人真面目于是乎出矣从上祖师莫不有语录垂世多或累函少或数纸皆所以开人天之眼目资来学之津梁使或淆讹舛错则作者之光明埋没何以开悟学人其获▆法门不少和尚此举良非得已也和尚继席风山道▆不让老人其光大祖庭功难▆▆▆▆▆▆为策勋第一▆光大祖庭▆属家▆▆事而点出光明使诸方得见正法眼藏此天下万世之利孟子之功岂在禹下哉录成和尚命侍师益三来征芜词附后余固初参和尚亦家里人也乌敢辞焉。

　　乙亥七月七日平阳学人盛远拜跋
