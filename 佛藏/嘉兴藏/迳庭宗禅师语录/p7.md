<!-- { "loadSidebar": true } -->
　　疑山握中符禅师塔铭(附)

　　僧何以塔为表法身常住耳塔何以铭为示声教不朽耳然必其人果有奇节异行足为世所取重者岂可概望之天下乎吾于握中符禅师则见一人焉禅师讳智符字握中别号疑山楚南零陵人也父唐母彭所生四子师居最少幼孤出继于季父十岁母逝季父为僧师每省于庵因闻先佛遗言若不洞明心地断不能了生死轮回遂感叹亦欲出家白父不允乃潜往大定庵礼弘忍师剃落时年十有三矣次年秋值无学和尚于本庵开戒遂授以七条随往云山研究毗尼并听诸经论久之知算沙无益乃造南岳谒山茨际不契复往西山参邃谷源值源外出师迎于舟一见便问某生死未明乞师指示源叱之师礼而立乃示以万法归一话师遂服勤随侍焉及源归西山授师满分尸罗命居择木寮朝参夕究寝食俱忘一夜殿上经行忽睹天开金色殿堂俱赤天上神人着青黄赤白之衣霎然隐去如是者三因忆楞严阴魔之说遂不以为然后因炊饭次饭未熟火忽暗乃起拨火蓦然迸发通庵皆然乃大骇俄顷顿没不觉通身冷汗如卸万斤重负相似忽厉声曰元来佛法是者个道理源闻乃拈杖问曰汝见个甚么师曰煮饭供养和尚源曰饭熟后如何师遽出方丈曰洗铫罐去源休去师呈偈有欲询万法端的旨火里金莲色更新之句源问如何是万法归一师曰眼横鼻直曰一归何处师曰红炉焰上雪花飞曰未在更道师曰明日来向和尚道拂袖便行次日源问昨日公案未圆在师曰将谓和尚忘却曰情知你道不得师曰恰被和尚道着源便打师便喝源又打师接住棒曰今日起动和尚源休去甲申过江西参崆峒教次参宝华忍忍问那里来师曰崆峒忍举竹篦曰崆峒还有者个么师曰不会曰因甚不会师曰若会则和尚无立地处忍便打师便喝忍又打师曰大有人笑和尚去在曰过在甚么处师曰再犯不容拂袖便行忍起身曰站着我与你道师曰少卖弄竟出次参谷山慈一见便喝山曰好喝师曰瞎山便打师曰瞎山又打师曰瞎山连打师曰瞎瞎山归方丈师曰勘破了也次谒孤崖聪于洞山聪问坐的非老僧立的非阇黎汝作么生会师曰会即不堪曰因甚么聻师便喝曰者一喝明甚么边事师曰疑杀天下人聪曰且莫草草师曰是何言欤拂袖便行一日因僧持百丈泐老人语录至师目未终乃大惊曰当今海内尚有如是之宗匠耶遂怀香参谒丈一见便问何方人师曰湖南曰曾在甚处住过师曰各处俱住过曰那里住过么师曰那里到过不堪住曰为甚么不住师曰住则祸生曰你只到者里未曾到那里师曰若未到焉知祸生丈休去因嘱曰古人道悟则不无更须受用得着倘于一切逆顺境界透脱不过便唤作徒尚空言耳师闻愈加猛励后因病拽被盖忽大悟从前知见涣然冰释乃曰和尚所言诚不虚也一日因作先百丈忌丈问且道先师还来也未师唤侍者者应诺师曰收了供去丈曰老和尚向汝道甚么师曰智符若道又是传言送语了丈低头归方丈师曰者老汉脚跟犹未点地在丁亥冬丈命呈行脚复以五位纲宗一一征验师立为颂出丈乃喜曰见地清白机用超群堪为当家种草遂以大法嘱之为洞宗三十世己丑丈示寂师以弟子礼终转湖南省亲还大定庵监院独独及宪庭陈居士留结夏期毕隐云壑二载癸巳冬楚粤两省护法开建疑山明年迎师入院乙未开堂衲子闻风麇至遂成丛席丙申迁全州湘山前后两次开炉相继开上方康熙戊辰十月示微疾至廿三夜子时书偈曰明日冬甲子大事毕于此夜半太阳晖千峰载不起黎明端坐而逝师生于明天启乙丑二月二十四日世寿六十三僧腊四十五坐三十夏道风蔼着语录十余卷行世门弟子奉全身塔于升乡之上方乌乎师幼起寒微诗书素未经目也而上堂垂示与夫赠答诸篇什率皆称性所发矢口成音虽积学淹贯亦逊其敏捷此师悟入之深故其言之博辩宏肆有若是也楚粤间凡声教所敷无论士庶公卿舆儓胥吏薰良而善从者盖数千人此师过化存神之妙故其德之入人之深有若是也嗣法者数人如迳庭宗公一麟足公皆各分化一方不殊大鉴之于青原此师钳锤之妙故其得人之盛有若是也乌乎岠生也晚而又在数里之外常恨弗获登师之门以观法化之盛兹因师之孙别牧纯公从湖南来出师状索余为塔上铭自愧袜才无所长曷敢为大尊宿作描真语但岠与师派同其源分属犹子且又素所敬慕者则是铭也又奚敢辞故撮其大略而为之铭曰。

　我曹洞宗　　崛起湘东　　乃有智人　　号符握中
　始造西山　　偶因炊爨　　一拨星飞　　前后际断
　崆峒宝华　　遍参作家　　谷山洞岭　　看弄爪牙
　我坐你立　　宾主翕翕　　石火电光　　追之莫及
　僧特语录　　焚香快读　　嗟今海内　　有此尊宿
　爰登百丈　　以扣宗匠　　交互施陈　　当机不让
　那里到过　　住着则祸　　直下来也　　全机俱破
　机缘契合　　乃呈行脚　　大统纲宗　　两手付托
　其师既寂　　旋归旧籍　　云壑二载　　疑山斯辟
　从此开发　　道行楚粤　　为照世灯　　作济河筏
　士庶公卿　　儓舆胥吏　　无畏法音　　罔不希冀
　凤凰鸑鷟　　麒麟头角　　师胜资强　　子啐母啄
　大事已毕　　便归寝室　　皓月团圞　　峰峦崒嵂
　我作此铭　　如镜鉴形　　万亿斯载　　永以为箴

　　时
康熙乙酉桂月之望传曹洞正宗三十一世楚襄法侄仁岠顿首拜撰
