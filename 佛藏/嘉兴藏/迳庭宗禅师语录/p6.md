<!-- { "loadSidebar": true } -->
　　举青原思禅师问六祖大师当何所务即不落阶级祖曰汝曾作甚么来曰圣谛亦不为祖曰圣谛不为落何阶级原曰圣谛尚不为何阶级之有祖曰如是如是善自护持荡空凡圣还他青原拣别龙象须是曹溪然虽如是龙归大海波涛静云到苍梧气象闲。

　　举僧问赵州万法归一一归何处州曰我在青州做一领布衫重七斤觔两分明不无赵州若问山僧万法归一一归何处只向他道山前石头大的大小的小。

　　举台山婆子因僧问台山路向甚么处去婆云蓦直去僧才行婆云好个师僧又与么去后有举似赵州州曰待我去勘过者婆子明日便去亦如是问婆亦如是对州归谓众云台山婆子我为汝勘破了也赵州婆子一对无孔铁锤且道勘破那个。

　　举沩山示众云老僧迁化后往山前檀那家作头水牯牛左肋书五字云沩山僧某甲正恁么时道是沩山僧却是水牯牛道是水牯牛却是沩山僧师云道是沩山僧却是水牯牛恰道是水牯牛却是沩山僧恰当时若下得这两个恰字教他脱沩山僧也不得脱水牯牛也不得且道利害在甚么处。

　　举德山一日托钵至法堂雪峰遂问老汉钟未鸣鼓未响托钵向甚处去山低头便归方丈峰举似岩头头曰大小德山未会末后句在山令侍者唤来问汝不肯老僧那头密启其意山乃休去明日升堂果与寻常不同头至僧堂前抚掌大笑曰且喜老汉会末后句虽然也只得三年活者公案却是好笑且道笑个甚么笑他父子泼油救火平地兴波明眼人前转见败缺。

　　举芙蓉楷侍投子游园次子度拄杖与楷楷接便随行子曰理合与么楷曰与和尚提鞋挈杖不为分外子曰有同行在楷曰那一人不受教子休去至晚问楷早来说话未尽在楷云请和尚举子曰卯生日戌生月楷即点灯来子曰汝上来下去总不徒然楷曰在和尚左右理合如此子曰奴儿婢子谁家屋里无楷曰和尚年尊缺他不得子曰得与么殷勤楷曰报恩有分动弦别调玉转珠回线去针来明投暗合投子芙蓉之谓欤。

　　颂古

　　那吒太子

　　骨肉都还父母了不知谁是不还身于中若也能端的红日三更透海门。

　　庐陵米价

　　庐陵米价玉无玼觌面拈来佛祖迷纵使机前先荐得夕阳早已过辽西。

　　国师塔样

　　层层宝塔露尖新八面玲珑万古明却被应真添彩色湘南潭北换人睛。

　　丹霞访国师

　　密不通风暗度津龙生龙子更愁人国师解展回天手一箭双雕妙绝伦。

　　百丈三诀

　　三句吃茶珍重歇看来浑似白拈贼虽然肝胆向人倾也是重添眼里屑。

　　洞山寒暑

　　回互机关换处奇金针玉线少人知大鹏展翅腾霄汉堪笑[鳥感][鳥感]犹守池。

　　台山婆子

　　路向台山蓦直行赵州婆子舌无筋曹溪波浪如天阔多少平人被陆沉。

　　德山托钵

　　团圞酬唱哩嗹啰平地高翻万丈波秪活三年成败缺令人千古话淆讹。

　　德山棒

　　扑天扑地拶将来触着从教正眼开截断圣凡生死路金毛狮子展雄才。

　　德山验廓侍者

　　坐观成败运机筹赚得便宜未肯休七纵七擒谁解会卧龙徒自枕清流。

　　文远礼佛

　　上林花弄正春浓嫩绿新黄斗浅红一阵狂风咸扫尽青山还在白云中。

　　供养三世诸佛

　　木猿岭畔啼残月画鸟岩前唤晓风一句顿超空界外三山斜插淡云中。

　　洛浦家无白泽之图

　　行尽溪山休住足究空玄妙莫安居饥餐渴饮无余事何用高悬白泽图。

　　云门示众中有一宝

　　觌面相逢却不逢疾行犹自且从容回途拈出吹毛剑劈碎虚空片片红。

　　乾矢橛

　　江上青山山上松当年曾受大夫封枯根曲直照江水一夜轰雷尽化龙。

　　五祖演属牛人话

　　倏然平地掘深坑埋没良家多少人大似扬尘空里去归来不觉一身尘。

　　钵啰娘

　　石碣篆文格未别雁书草法体难分目连鹙子犹不识分付禅流莫乱评。

　　慈明不动尊

　　不动尊兮提不起拍手相将笑而矣飞龙早已上青天忍俊韩卢寻不已。

　　李驸马问慈明

　　杀活临时照用齐逆来顺去许谁知棋逢敌手机先妙琴遇知音韵转奇。

　　不汝还者非汝而谁

　　不汝还兮复是谁怀胎木马产金猊灯笼露柱呵呵笑惊起乌龟带雪飞。

　　见不能及

　　风来水面层层浪荷出池心点点青黄面瞿昙休弄舌夜深云散碧天星。

　　一切贤圣皆以无为法而有差别

　　雨里移柑石上栽夜深日晒便花开随时结个无名子寄与诸人莫乱猜。

　　高僧像

　　雾锁烟埋老冻侬原来面目总雷同唤回不费丹青力快睹陈年上古容。

　　青州布衫

　　赵州衫子重七斤无奈时人着秤称踏转自家关捩子方知认错定盘星。

　　临济三顿棒

　　旱地雷声劈面来三遭毒手眼难开可怜刻骨刲心恨肋下还拳始快哉。

　　无位真人

　　吃饭穿衣绝覆藏焚香扫地露真常玲珑面面无遮障鸟语山花共举扬。

　　普化踢倒饭床

　　冤家聚会义难容搅海翻江厮炒穷尽谓象龙频蹴踏谁知扫地灭吾宗。

　　五位正偏

　　正中偏夜深独坐正霜天相逢觌面不相识冷落梅花满地笺。

　　偏中正玉人羞对菱花镜鹭鸶飞入绿杨烟金牛踏断虚空柄。

　　正中来无影林中花正开馨香扑鼻无人会惹得虚空笑满腮。

　　兼中至大鹏双展摩天翅冲破云霄两半边有意气时添意气。

　　兼中到红炉焰里水花笑无根无叶无枝条寒光隐隐香风悄。

　　曹山三堕

　　羽毛鳞甲任毸毸是处风光类莫该马腹牛胎闲出没浑无些子带归来　　(类)。

　　酒肆淫房频出入花街柳巷任徘徊浑身不带烟云气踏遍天涯足未抬　　(随)。

　　九重深处不知名宝殿霞封绝点尘偏处不行玄不涉逍遥何处不天真　　(尊贵)。

　　五位功勋

　　倒骑铁马出重城走遍天涯计不成特地归来忘所事乾坤处处贺升平　　(向)。

　　金门投策五更寒念念无违待漏闲一震静鞭惊鹄立全身瞻仰向龙颜　　(奉)。

　　倒跨金毛不露踪灼然出没孰当锋翻身踏碎虚空骨惊起泥龙上九重　　(功)。

　　楖栗横肩是处行玲珑八面露锋铓直饶透出威音外触着须知命已亡　　(共功)。

　　不向毗卢顶上行宁从人世走烟尘无锥无地两无涉劫外翻身彻底贫　　(功功)。

　　黄龙三关

　　我手何似佛手拈来当头便剖劈开火里莲花惊起须弥倒走。

　　我脚何似驴脚踏翻四海五岳山河颠倒奔驰撞碎龙王脑壳。

　　人人尽有生缘权实照用并拈一击髑髅粉碎恶声流播人间。

　　我手驴脚生缘黄龙也须吃拳若能如是会得一镞直破三关。

　　平常无生句

　　江城五月落梅花风送幽香满院赊玉女寻踪无处入纷纷狂蝶过邻家。

　　玄妙无私句

　　巧云霄汉夺天工织锦成图妙莫穷凤舞龙腾诸绣色玄机浑不堕青红。

　　体明无尽句

　　摩尼珠宝绝尘埃赤白青黄露出来那畔今时随类现光腾佛祖耀灵台。

　　迳庭宗禅师语录卷下终

　　塔铭

　　禅师讳德宗字迳庭零陵蒋氏子髫龄以孝闻年十三思出世度其二亲时无学和尚开讲于永州之大定庵师遂摄衣其侧言下若有契合既而历访诸方奈邂逅之徒卒非最上乘意弗惬也岁丁亥偶聆金刚要旨遂说偈二句曰金刚利刃人人具般若灵光个个圆似有所得阅古尊宿录一夕忽梦着僧伽黎执杖为僧而出尘之念益决未几病且甚人皆危之师乃静坐匡床万缘俱捐不移时而病愈后病复作父兄始允其祝发师遂礼东乐堂见渠为师乃遍参天德西莲罗汉诸山至天圆闻义山且拙和尚欣然往谒问答相投赠号曰义伟谓义山得师伟器也嗣侍方丈且云近日参禅尽以识神为本不知正落生死坑里真可怜悯师请问如何即不落识神且命颂灯师即颂曰群暗从兹尽光明自此生日来月复往独尔越常明且云天台韶国师通玄峰顶颂后来知为王者师汝颂亦复不亚他日事未可知也一时与同侪酬唱率能惊人是冬圆具解期且赠偈云无党无偏卓卓中森罗万象悉圆融直须拨落千峰外古镜重辉续正宗辛卯师以母寿归省劝二亲出家因住水月庵庵即师在俗时父兄创建以处师者及归父母皆在庵阅数月父忽病师日侍汤药而禅定于旁竟感异梦而苏将转义山而且公亦以书相促不意父病复作竟不起师哀毁逾常不获赴义山之招矣丧次中有僧无诤者持嶷山老人语录至师阅之惊叹不已乃帅僧晏然辈披荆剪棘构一宝王刹迎嶷山居之盖顺治癸巳岁也乙未师分座秉拂偕众请嶷山开堂师问炉韝新开孰敢逢佛魔从此绝行踪正偏兼到齐拈却更问如何是洞宗嶷云淡烟笼古木旭日照新松其时机缘颇多俱集录中嶷山已早以法王子相待矣师意欲单丁幽栖以终初愿入方丈请假嶷云法门秋晚唱道在近甚无疲倦师益谦让弗遑丁酉佛成道日嶷山遂嘱累衣法并偈曰佛佛授受不堕功功非偏非正彻始彻终全提正令兮魔外潜踪荡尽功勋兮孰敢当锋嶊异见验象龙正法眼藏永流通若还欲识超方作今日室中亲付侬师自此嗣法嶷山为洞宗嫡脉云师得法后礼请者若曹廖张罗诸君子以及唐鸣翁善人常屦满户外师皆不惜出广长舌以开导之壬寅唐公请开南源洪圣寺而州之总戎刘刺史高皆相见恨晚辛亥石镇戎及楚粤宰官士庶延请者争以师至为荣癸亥结春于贝叶林秋初还山命无诤继席甲子二月师上堂举世尊涅槃公案毕乃以杖横肩曰楖栗横担不顾人直入千峰万峰去下座忽语其徒无诤等云吾化缘将尽尔宜珍惜法门无负委托也四月初过理山示微疾七月还南源值师诞辰与大众论出世因娓娓不倦维那劝其静摄师曰吾有不病者在母烦虑也至九月初六辰刻呼侍僧机先命作辞世齐是晚悲风四起猿鸟哀鸣树折石飞土人闻空中有钟鼓声届旦师语侍者曰山僧行矣侍者即呼首座率众至师结跏趺坐告众以大事难明流光迅速谆谆诚勉时有僧执笔索偈师拈笔示曰是偈耶非偈耶众默然遂阁笔敛袖曰善观良久溘然而化师生于前明天启辛酉八月四日世寿六十有四法腊三十有五寂于康熙甲子九月初七日门人无诤等奉全身建塔于南源本山寺右师坐道场十有五处有语录上下二卷行世嗣法门人曰无诤谦维素淡悬柏袾别牧纯戒月怀云涛潭别浪海自昙希香生唐居士九人而别牧纯偕香生唐公谓师与允恭夙契有年乞为塔上之铭因念昔与师为方外交虽不敢谓有杨李之风然亟承砥砺谊实难辞遂不揣荒陋而为之铭铭曰。

　鼻祖东涉　　一花五叶　　洞脉渊源　　支分派接
　代有伟人　　递转法轮　　正偏回互　　五位君臣
　太阳投子　　沿流不止　　石伞止风　　世济其美
　爰挺嶷岗　　遍坐道场　　粤西慧日　　师实光扬
　南源师席　　惟师开辟　　唐公绐孤　　方外金石
　漓江滂沱　　宝顶嵯峨　　千秋百世　　镇窣堵波

　　赐进士第翰林院检讨壬午科江西典试主考前庶吉士昭平陈允恭顿首拜撰

