<!-- { "loadSidebar": true } -->
　　古吴兴，旧称为山水窟，而栖贤南山坞尤为最佳。古涧潺湲，奇峰嵂崒；琅玕百亩，烟霞满阿，诚为高人卓锡地。然久蔽榛萃，识者颇稀。兹世奇禅德，来自鼓山，草鞋半天下而欲栖心于此，可谓名山待人，信不诬矣！昨过弁峰，为述其胜，因乞余言，为缚茅计，予谓：“既有其地，必有其人；既有其人，必有檀越。于一茎草上现出玉殿琳宫，况十笏茅斋？何虑不指日而成就哉？”

　　化知殿

　　夫真净界内不假纤尘，庄严海中奚弃一法？是以，大圣因地，布发掩泥而为供养，焚身炼臂而作光明。盍功不浪施，良有以也。兹某禅德为众发心，职任知殿，谨募香烛幡华种种供具。虽曰衲子，行门必赖檀那克就。打开帑钥，从教个个毛孔齐现金色如来；速破悭封，直使人人顶门放出然灯古佛。如此奇缘，甚于抢宝。利益无量，请着芳名。

　　化知浴

　　若耶溪畔，久号禅林；玉笥峰前，代称法窟。头角以之而蹴蹋，云涛以之而奔流。所以，铸圣镕凡，必然开炉设浴。惟冀大家乐助，何忧独力难成？拈起玄沙荔枝，触破衲僧鼻孔；掇来洞山果子，塞却禅者咽喉。宝寿姜，滋味恶辣；云门饼，式样新鲜。若也尘不染尘，揩背则重逢古佛；水不洗水，脱衣则入水见长人。特启高明，速道一语。

　　化禅帐

　　枯木堂前，家声自异；长连床上，活计偏殊。纸帐梅花，霜风揉而易碎；鹑衣荷衲，烟雨妒而难禁。穷禅和一囊彻底，破落户寸缕无存。虽则麈尾频挥，怎奈豹脚尤甚？聊藉管城子之饶舌，全仗毗耶老之神通。直使文彩纵横而机丝不犯，任从寒炎代谢而密室谁知？夜半轻垂，寂寂深潜浑不露；天明卷起，堂堂现出本来人。此非小缘，幸望慷慨。

　　化施茶

　　紫云堆里，味得春先；兔毫盏中，香浮北苑。昏魔闻之而远退，热恼触之而清凉。信手倾来，曷用望梅止渴；满盘托出，不须凿井求源。广开甘露之门，普济尘劳之众。仰冀大檀，成此胜举。

　　化斋僧田

　　圣贤家券，若个无名？佛祖田园，阿谁少分？威音那畔，何自何他？今世门头，立疆立界。欲得现成受用，须凭本分生涯。百丈始兴，展两手而敷扬大义；仰山再起，插一锹而远播宗风。苟非其人，于此中依然蹉过；若是个汉，到者里自肯承当。

　　化修大殿

　　隆福禅寺，乃性空妙普禅师乐道之地也，群流带绕，九峰奔拱，龙蟠鹤翔，风景超然，创始于唐，再兴于宋，距今千有余龄。风雨淋漓，荒蓁霾翳，绀宇梵像，久已隳颓。予自戊子春退谢昭庆，归憩青龙，意图结茅，作容膝计。不期方来，弥众皆是为道纳子，窃虑安禅无所。好事者请营殿宇，恢廓云厨，予曰：“昔杨岐不事丰屋，务要人道眼明白，脚跟稳当，何暇修为？吾不欲干人，且止佥。”曰：“不然。杨岐虽有‘乍住屋壁疏’之句，非无栖身挂囊之所。奈青龙上无片瓦，下无卓锥，胡以敷具集众？今幸熙世之时，正檀那植福之际。如愿鼎新，一旦轮奂，俾法轮再转于末运，佛日重耀于中天，利益莫大！”予曰：“汝既尔尔，吾复何言？”因乞数语为引。谨叙颠末，告诸长者。

　　化知浴

　　法轮转处，唯凭龙象以交参；炉韛开时，一任风云而际会。虽则三常不足，要须回事堪周。是故，耆婆施方，只欲人通身庆快；无垢设浴，令者汉彻体宣明。悦老炭，赵老茶，孰知端的？郑州梨，青州枣，自有来由。一香一花，总是个中妙用；一尘一芥，无非格外神通。打开昔日之悭囊共为佛事，运出自己家宝同结奇缘。觌面相呈，幸无错过。

　　化重建隆福寺木料

　　窃闻贤于插草，建梵刹于当时；须达布金，树法幢于顷尔。虽曰兴衰有数，要且克复由人。兹者青龙隆福古寺，实为积代选佛之场，亦为历朝祝厘之地。浮屠耸峙，层阁崔巍。帘控九峰，青远挹云间秀色；座联三泖，碧时聆月下渔歌。海众高流，或因声而入道；骚人侠士，抑抚景以抽思。第缘目迈月征，触目殿台圮坼。遂乃星移物换，满堂风雨飘摇。苔藓侵而门封蛛网，烟尘妒而像垒燕泥。梵音竟日寂寥，祖意论年狼藉。檀越闻者，无不寒心；苾刍见之，安能袖手？于是特持短疏，蹑峻岭而鸠材；遍告诸公，乘危波而化木。长者梁，矮者柱，惟凭绳墨施工；钜为栋，细为椽，一任斧斤运用。异时功备，共瞻华藏之殊；他日果圆，齐睹祗桓之胜。福德利益，谅必熟闻。依正庄严，奚敢重举？

　　化造安闲堂并药石

　　古立丛林，为老病，设尊耆年而怜疾苦也。彼少壮者，一钵千家，孤云万里，奚足为虑？惟兹摧残朽质，举目无亲，尪羸病躯，方外谁顾？第今诸方所重，无非英隽茂龄。其老病人，罕预其数。每观是辈，不胜太息。虽萌斯愿，未遂其志。今某发念，欲募僧舍药饵，俾老者安，病者瘥，各办于道，故曰“安闲堂”也。惟冀上体释迦看病之嘱，远追先王养老之仁。如斯胜利，曷可道哉？

　　化大殿

　　古佛堂，尘尘透露；空王殿，物物全彰。虽云“本自圆成”，奚碍随缘建立？有为必藉无为而显，道谛惟凭世谛而周。肯来直下承当，自是一肩担荷。竖琼楼于茎草，均瞻个里慈尊；现宝刹于毫端，共步人间兜率。可谓自他俱利，福慧两严。

　　化麦

　　深耕浅种，久蒙雨露之滋；朝耨夕锄，屡受风霜之苦。兹乃时至，登场始获功成就廪。云门胡饼，全凭个里得来；观音馒首，惟向此中拈出。随缘随分，勿拘指撮非量；奚少奚多，那论驴驮车载？欲冀无漏因果，快植第一福田。

　　化修月塘寺偈

　　有漏即无漏，有相名实相。万行六度先，檀波最第一。忆昔插标者，布金复有谁？羡兹不昧人，千古成希觏。施者无所施，受者亦复尔。施受二俱空，空亦不住空。但能果如是，究竟号坚固。世界虚空尽，无住功不朽。

　　化结制斋

　　选佛场开，云水毕集。楗槌欲鸣，惟凭檀力。大家堪笑老金牛，饭桶堂前舞不及。

　　化禅帐

　　刹古荒凉久，禅房草色深。席穿敷蔼具，幔破卧松阴。吹面风难避，啮肤蚋易侵。长连床上事，今特报知音。

　　化大殿

　　古殿摧颓草木封，鳌椽鸳瓦半飞空。唯祈四众同舒手，扶起当年旧祖风。

　　化装佛

　　丹霞炉内曾烧却，灵瑞庵中欲复新。若是仙陀言外委，一茎草上现金身。

　　化米

　　弁山深处古龙华，钳圣锤凡为活计。虽然四事且随缘，钵盂难免湿两次。庐陵端的复谁晓，举似檀那勿外讨。悭囊打破始方亲，粒粒尽成无价宝。

　　化茶

　　入门一句有谁谙，不似诸方乱指南。到口始知滋味别，赵州公案勿劳参。

　　化姜

　　生成辣性类难俦，端的由来出汉州。吃着通身流白汗，功成不让死猫头。

　　化萝卜

　　赵州曾道镇州有，借问檀那会也否？钁底翻身活鱍机，拈来塞破虚空口。

　　化衣单

　　昔年堪笑老疏山，千里迢迢卖布单。后代儿孙贫彻骨，冬来无物可遮寒。

　　化碗

　　陶家轮上功成，大冶炉中行满。文殊觌面相呈，善权岂可省简？知音不必沉吟，咦，且道是甚么碗？

　　化知浴

　　一番澡垢一番新，脱体无依不染尘。告与知音言外荐，何须入水见长人？

　　化礼大悲忏

　　法筵珠网影玲珑，胜会奇缘不易逢。一礼一瞻镕宿业，一声一号悟圆通。云幢霭霭腾香雾，花雨纷纷散晓风。以及见闻随喜者，河沙福利算难穷。

　　斋单引

　　无底钵，无手人能擎；无米饭，无口人能吃。易牙莫辩，纯陀罔知。直得人人沾天厨之供，个个饱法喜之味。不须向外驰求，唯凭此中拈出。毕竟是何意旨？金牛道底。

　　职事单引

　　夫丛林之创，盍为接物利生设也。从上诸祖，莫不隐胜现劣，用摄同事。或负舂挨磨而传心，或执爨樵薪而得旨。戮力匡勷，互扬法化。如是，则弄瓦搬砖，步步登文殊之智地；担柴运水，头头入普贤之行门。福慧二严，自他俱利。作龟鉴于斯时，垂准绳于后世，庶丛林永永不朁矣。

　　退弁山嘱托两序略规

　　国家之有法度，丛林之有清规，所以警无良一众心也。无法度，何以治民？无清规，难以肃众。是二者不可一日而缺也。山僧前允檀护请，主华林迄今三年，惭无寸补，宜退兹位，以选有德者尸之。然主人虽有新旧之殊规绳岂以进退而弛凡大小执事不得乘山僧退院妄生衅端擅自行事傥有过犯着知众鸣鼓公议量其轻重而与罚如奸顽梗法不服即行烧衣摈出庶使清规不乱大众安心待新堂头入院后即将常住帐目文契交割分明山场田地界至踏勘清楚以便后人照管或欲他往须预前三日告别然后起行各尽乃职以答佛恩若不遵行非佛弟子。

　　　　　(源朗道昌然贵
　　　　寂秀从德备资敬刻
　　　百老和尚语录第十九卷)

　　百愚斯禅师语录卷第十九
嘉兴大藏经　百愚禅师语录


　　百愚斯禅师语录卷第二十

　　住国山善权寺嗣法门人智操住京兆荐福寺嗣法门人智觉　编次

　　佛事

　　挂钟板佛祖家风迥出权衡之外人天号令全凭掌握之中有时动地震山摇有时静海晏河清只如不动不静如何施设击钟板云恒为选佛场中主个个心空及第归。

　　挂钟板丛林矩矱列圣规模狂象以之而牢笼狞龙以之而关锁一动一静佛祖莫知一放一收人天罔测今挂隆福堂中又作么生一击当阳全正令十方闻处悟圆通。

　　埽云门湛祖塔昔年未睹师翁面今日归来无可酬自恨一身贫彻骨聊将矢橛当珍馐是以二十年前祖祢不了殃及儿孙二十年后儿孙不了殃及祖祢到者里悲欢莫辨恩怨难分只得撮土为香以笑作哭且道师翁今日还来受供也无陋巷不骑金色马回途却着破蓝衫。

　　埽云门湛祖塔松竹森森烟云叠叠山色亦非清净身溪声不是广长舌既然离却声色大众又向甚么处见先师翁面貌拈香云一片栴檀海底焚金鸡啄碎珊瑚月。

　　埽弁山瑞老和尚塔临风回忆昔年事几度亲遭丧胆魂绝后苏来空懊恼恩冤数载未曾分今日此举且道是雪冤耶报恩耶良久云珊瑚枕上两行泪半是思君半恨君。

　　开山瑞老和尚忌日环目云山无非先师面孔穿林溪涧总是老婆心肠去世九载而为人愈切不觉至今而触处难忘大众且道难忘个甚么拈香云不敢逢人轻举似年年此日一炉香。

　　埽久默和尚塔昔年相识不相见今日相见不相识六年心事有谁知无缝塔前露消息且道是甚么消息满山松柏影苍苍尽是吾兄亲手植。

