<!-- { "loadSidebar": true } -->
　　第二十祖青州希辨大师参鹿门，得言外旨，出住中都万寿，尝设百问，曰：“声前荐得，落在今时；句后承当，迷头认影。作么生是空劫已前自己？”又曰：“有口赞不尽，无言心自明。是则裂破虚空，不是则鬼家活计。上入端的处，道将一句来。”

　　剑按当门，针投水碗。象骨辊毬，紫湖看犬。直饶费尽精神，也是徐六担板。担板流，没来由，却把真金唤作鋀。令人翻忆青州老，恩大难将雨露酬。

　　第二十一祖大明宝大师参青州，问：“离四句，绝百非，请师直指西来意？”曰：“昨日有人问，打出去也。”师曰：“今日又如何？”曰：“你恁么不识痛痒。”师礼拜。曰：“可惜许棒折也。”师直得汗下。后上堂：“轮王宝藏如赤穷底人，酒店腰带如大富底事。掉转身来撞着没面目汉，要拳便拳，要踢便踢。谁知我洞上家风别有擒虎头、收虎尾底宗旨。会么？玉犬彻夜行，不知天已晓。”

　　芙蓉影落澄江水，冷笑刻舟子底事。披霜晓夜行，浪荡天涯，兴尽狂心死。死后重苏却为谁？新月澹蛾眉，醉卧花阴浑不管。好饮无钱，酒债何时满？

　　第二十二祖王山体大师侍大明于生台，见雀拾食，乃拍手，雀飞去。明抚师背，师惊顾。曰：“若是雀子，我孤负你；不是雀子，你孤负我。”师罔措。曰：“幸是可怜生，互相孤负去。”师豁然。后上堂：“还有冲流度刃者么？”僧从东过西、从西过东。师曰：“未得一场荣，先刖两胫足。”曰：“也知和尚惯用此机。”师曰：“罪不重科。”僧拟议，师便打。

　　我负你，你负我，麻缠不住纸重裹。狻猊争肯被罗笼，迸断黄金无缝锁。白日昏兮雾漫漫，浮云散兮山朵朵。一声哮吼陨空花，柳魅山魈没处躲。

　　第二十三祖雪岩满大师初参普照，照曰：“兄弟年俊，正宜叩参。我当年念念以佛法为事。”师避席，进曰：“和尚而今如何也？”曰：“如生冤家相似。”师曰：“若不得此语，几乎枉行千里。”照下禅床握师手曰：“作家那。”后造王山，山举洞山睹影因缘，师疑之，阅颂至“折合终归炭里坐”大悟，曰：“今日方知病即药也。”呈山，山曰：“料掉没交涉。”师曰：“和尚此回瞒我不得。”

　　胸积经纶，舌藏利剑，不露锋铓，埋兵索战。好作家，犹未善，平地可怜亲被陷。翻得身来是几时，花开二月春将半。也大奇，也大奇，男儿志在青云上，投笔封侯更有谁？

　　第二十四祖万松行秀大师参胜默有省，复看玄沙未彻语，请益雪岩，岩曰：“待你头生角、脚手生爪牙，然后讨棒吃。”师偶见鸡飞鸣，大悟，曰：“今日不惟捉败沙老虎，亦乃捉败岑大虫也。”曰：“不怕我笑你那。”

　　忽闻架上一声鸡，蝶梦惊回月坠西。谩道山河归至德，首阳千古话夷齐。

　　第二十五祖雪庭福裕大师参万松，松问：“何处得个消息来？”师曰：“老老大大，向学人纳败阙。”曰：“老僧过在何处？”师曰：“学人且礼拜，暂为和尚盖覆却。”松大喜，遂印可。后问僧：“面壁石有人看见达磨影者么？”曰：“今日幸遇和尚。”师曰：“拄杖子今日幸遇上座，乞供养他一顿。”遂打三棒。曰：“恩大难酬。”师掷下杖曰：“胀杀怀州牛。”

　　恁么来，看变动，谩张兔网去罗凤。偏圆回互两无伤，捩转机关全妙用。杜禅流，休卖弄，纵时擒，擒时纵，棒头有眼须珍重。怀州胀杀一条牛，吓得虾蟆跳入瓮。

　　第二十六祖灵隐文泰大师参雪庭。庭曰：“当机一句，试拈出看？”师拟开口，曰：“家产被人籍没了也，还在者里叫屈？”师抚掌曰：“谁奈我何？”曰：“者风颠汉。”后上堂：“尘劫来事，只在于今。河沙妙德，总在心源。试教伊觌面相呈，便不解当风拈出。且道过在何处？”卓拄杖曰：“只为分明极，翻令所得迟。”

　　脑后张弓，就地弹雀。放去收回，死蛇弄活。活来毒气便伤人，说甚南山鳖鼻恶？老苍天，老苍天，白头婆子搽脂粉，却向人前卖少年。

　　第二十七祖还源福遇大师参灵隐，闻举“切忌从他觅，迢迢与我疏”语，即领悟，曰：“今日捉败老贼也。”隐喝出。后僧问：“如何是祖师西来意？”师曰：“风送泉声来枕畔，月移花影到窗前。”

　　得意谩将说向人，画龙点眼未为真。揭开翡翠帘初晓，拂却鸾台镜上尘。风送泉声休逐响，月移花影别家春。重重指出何劳问，少室庭前双桂新。

　　第二十八祖香严文才大师读证道歌，至“幻化空身”契悟，乃谒源求证，源曰：“祇如道‘君不见’，是指阿谁？”师曰：“觌面亲呈，更无回互。”曰：“堕坑落堑汉，作恁么语。”师曰：“和尚作么生？”曰：“汝口聻？”师曰：“勘破了也。”源休去。

　　老鼠偷油打破灯，邻家日午骂三更。可怜笑杀人无数，月里嫦娥梦不成。勘破了，且低声，鹭鸶脚上蚂蝗钉。

　　第二十九祖万安子岩大师初参息庵有省，复参香严，呈解，严曰：“子不闻蛊毒之家水莫尝否？”师曰：“也须吞得去、吐得出，始是肚皮。”曰：“苍天中更添冤苦。”师曰：“谢和尚印可。”曰：“未在。”复阅《宝镜三昧》，大豁疑碍。后上堂：“我不学诸方，说禅浩浩地，魔魅人家男女。”僧问：“达磨面壁时如何？”师曰：“正是浩浩祸胎。”曰：“如何得剿绝去？”师曰：“倒槎芒绳缚鬼子，须是其人。”

　　独眼狞龙，夜生角虎。反掌为云，覆掌为雨。焚劫之火，不碍吸嘘。蛊毒之水，何妨吞吐？鹤翥翼而难留，箭离弦而莫阻。橐籥乾坤，纷纭宇宙。扑碎虚空万象沉，离娄有目还如瞽。

　　第三十祖凝然了改大师参万安，安曰：“路逢死蛇莫打杀，无底篮子盛将归。此是洞上宗旨，若是莽卤禅和，如何透得？”师曰：“莫是背触不得底么？”曰：“笑破山僧口。”师罔措。曰：“你在鬼窟里讨甚么碗？”师愈不安。一日，严上堂曰：“一言迥脱，独拔当时。”师当下释然。

　　一言迥脱，掀翻鬼窟。独拔当时，放出俊鹘。阿喇喇，阿喇喇，五乳峰头路更滑。寄语游人仔细行，谩将竿木强支撑。

　　第三十一祖俱空契斌大师参凝然，然曰：“达磨未来，你作么生参？”师疑之。偶睹秦封槐有省，回侍次，身甚战栗，然曰：“契斌参得禅也，何惊疑之有？”师豁然省曰：“某今日到此，如在红炉中拾得一片冰相似。”然颔之。

　　咄哉！没智老翁白日青天见鬼。达磨未必东来，神光何曾得髓？烂泥有刺须防，卞璧无暇休指。红炉焰里拾冰，敲落舜若多齿。

　　第三十二祖定国可从大师参俱空，空曰：“曾参何人来？”师曰：“少室山前风悄然。”曰：“因甚一华开五叶？”师曰：“没孔铁锤百杂碎。”曰：“掠虚作么？”师曰：“天下人只解掠实，无一人掠虚。”曰：“不打自招。”师曰：“惯用底不妨勘破。”

　　家富小儿娇，乱把珠玑满地抛。阑干斜倚，凭谁语，两岸芙蕖，露滴晚香飘。任公钓锦鳌，钓得锦鳌透碧霄。翻忆西湖，月下弄笙箫，柳锁长堤十二桥。

　　第三十三祖月舟文载大师掩关，阅《万松机缘》有省，叹曰：“洞上宗风大播天下，有织锦回文之功。非针线细密，盘旋回互，不触当头者，不能与伊作主也。”既而幡然出关，参无方从公，发明己见，抚而印之。

　　春雨山花灿锦，秋风落叶飞金。夜静幽人得意，猿啼旅客伤心。等闲若不登高望，争见东流海漾深？

　　第三十四祖宗镜宗书大师闻月舟法席之盛，入室请益，密践八载，蒙付嘱。后少室请师，师慨曰：“先师化后三十余年，洞上宗风迨乎湮没。”遂主之，临终索笔书偈曰：“宗镜宗镜，心法成行。即日圆觉，镜破宗正。”

　　招手悟犹钝，那堪八载周？无唇不是兔，有角亦非牛。春信梅花晓，琴声月下悠。华亭谁更委，翻却钓鱼舟。

　　第三十五祖西京幻休常润大师参宗镜，问：“镜中现像时如何？”曰：“何不打破？”师曰：“其奈镜像何？”曰：“镜像安在？”师有省。一日，举“我今不是渠”，诘之曰：“既不是渠，毕竟是何人？”师曰：“若要识此人，有个真消息。无相满虚空，有形没踪迹。曾为佛祖师，常作乾坤则。龟毛拂子清风生，兔角杖头明月出。”镜复征之，师曰：“彩凤翻飞身自在，铁牛奔吼意常闲。”曰：“善哉。”

　　水潺潺，山叠叠，蹭蹬天涯老剑客。江北江南遍问津，芒鞋蹋绽路头绝。风吹柳絮走毛毬，雨打梨花飞蛱蝶。乳酪醍醐味不殊，瓶盘钗钏金非别。休休休，直一橛，转盼家山云外月。他家父子好机关，说甚临济白拈贼。

　　第三十六祖大觉方念大师参幻休，休问：“甚处来？”师曰：“北方。”曰：“北方道法与此方何如？”师曰：“水分千派，流出一源。”一日，游初祖面壁处契悟，乃曰：“五乳峰前，好个消息。大小石头，块块着地。”诣室呈休，休嘱曰：“无上涅槃心，佛祖相传付。吾今授受时，云净峰头露。”

　　乳峰险巇人难到，到者应须胆也销。紫电光中鸣布鼓，桃花浪里看腾蛟。头角昂而机用别风云际而意气豪。递相承授兮水向源浊，体佛祖心兮霜妒花娇。众生末法真堪叹，草木皆兵何处逃？

　　第三十七祖云门圆澄大师掩关，看乾峰“举一不得举二”话，发明，诣云栖，栖举“海底泥牛”，师推出傍僧，曰：“大众证明。”后参大觉，觉曰：“止风涂向青山近，越王城畔沧海遥时如何？”师曰：“月穿沧海破，波斯不展眉。”复呈偈，觉曰：“语句绵密，不落始终，真当家种草。向后开两片皮，截断天下人舌头有分在。”

　　一锤奋力碎重关，直透雷门万仞山。江练静，暮云间，夺得灵符肘后还。转步乾坤外，横身宇宙间。忘依倚，绝跻攀，洞帘倒卷水潺湲，诞生王子天然贵，金阙春风扣玉环。

　　第三十八祖百丈明雪大师参云门，门举斩猫话，师于言下知有，将蒲团抛出门，曰：“一语下徐州，会从桥上过。”曰：“溪水潺潺，汝等道看。”师曰：“敲空有响，击木无声。”门颔之。阅六日，闻钟声大悟。九坐道场，临终说偈：“来也无一物，去也无一物。欲知端的意，百丈花梢月。”

　　五色书征，九苞应瑞。迥脱樊笼，不堕圈缋。蒲团抛出，骏蹄空群。击木相酬，灵禽折翨。忽闻钟声，世界殒而生佛平沉；廓落身心，朕兆泯而虚空粉碎。杨老师，真奇异，令人千古仰高踪，百丈花梢风月霁。

　　经旨颂

　　楞严经七处征心。

　　征心七处遍推求，堪笑骑牛更觅牛。回首西山残照近，一声雁叫又清秋。

