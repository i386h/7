<!-- { "loadSidebar": true } -->
　　告香普说具大机者不拘于高下施大用者不囿于轨则自结制以来不觉三七大机大用即不问你诸人只如即今一句作么生道僧才出师便打僧喝师又打进云恩大难酬师云不是弄潮人进云不得压良为贱师云还向潮中死乃云问在答处答在问处如连环不断语脉相通方称善问不然纵问似云兴答如瓶泻有何交涉不见道饶君学得千经论一句临机下口难傥信之不及待山僧引几个古锥作标榜昔周金刚未出蜀时何等气概闻南方禅席大盛气颇不平担青龙疏钞出蜀至沣阳路上向婆子买饼点心婆指担曰甚么文字曰青龙疏钞婆曰注何经曰金刚经婆曰我有一问你若答得施与点心若答不得且别处去经云过去心不可得现在心不可得未来心不可得未审上座点那个心师无语婆指往龙潭至法堂曰久向龙潭及乎到来潭又不见龙又不见覃引身曰子亲到龙潭师无语遂栖止一日侍潭抵夜潭曰更深何不下去师珍重便出却回曰外面黑潭点纸灯度与师师拟接潭复吹灭师大悟将疏钞堆法堂前举火炬曰穷诸玄辨若一毫置于太虚竭世枢机似一滴投于巨壑遂焚之辞去山僧聊为颂出气宇雄雄老德山婆婆一拶便焦干不因吸尽龙潭水怎见波涛遍界宽此是第一个样子也亮座主因参马祖祖问讲甚么经曰心经祖云将甚么讲曰将心讲祖云心如工伎儿意如和伎者六识为伴侣怎解讲得经曰心既讲不得莫是虚空讲得么祖云却是虚空讲得座出将下阶祖召座主座回首祖云从生至死只是者个座有省隐西山终身不出亦为颂出瞥然一唤便回头惹得虚空笑不休云卷西山明月上章江千古水长流此是第二个样子也又太原孚上座初在扬州光孝寺讲涅槃经有禅者阻雪因往听讲至三因佛性三德法身广谈法身妙理者失笑孚讲罢请者吃茶白曰某甲素志狭劣依文解义适蒙见笑且望赐教者曰实笑座主不识法身孚曰如此解说何处不是者曰请座主更说一遍孚曰法身之理犹若太虚竖穷三际横遍十方弥纶八极包括二义随缘赴感靡不周遍者曰不道座主说得不是只是说得法身量边事实未识法身在孚曰禅德当为我说者曰座主还信么孚曰焉敢不信者曰座主辍讲旬日室内端然静虑收心摄念善恶诸缘一时放却孚如所教从初夜至五鼓闻鼓角声忽然契悟便去扣门者曰阿谁孚曰某甲者咄曰教汝传持大教代佛说法夜来为甚么醉酒卧街孚曰某甲自来讲经将生身父母鼻孔扭捏从今已去更不敢如是者曰且去来日相见孚罢讲遍历诸方后嗣雪峰亦有一颂鼓角频催一梦回从前知解便成灰不缘明月来窗外那得梅花雪里开此是第三个样子也洛浦禅师久为临济侍者济常称美云临济门下一只箭谁敢当锋浦一日辞济济问什么处去浦云南方去济以拄杖画一画云过得者个便去浦乃喝济便打浦作礼济明日上堂云好一条赤梢鲤鱼摇头摆尾向南方去不知向谁家齑瓮里淹杀浦游历罢直抵夹山顶卓庵经年山乃知修书令僧驰到浦接得便坐却再展手索僧无对浦打云归去举似和尚僧回举似夹山山云者僧开书三日内必来若不开书斯人救不得也果三日后至见山不礼拜当面又手而立山云鸡栖凤巢非其同类出去浦问云自远趋风请师一接山云目前无阇黎此间无老僧浦便喝山云住住且莫草草匆匆云月是同溪山各别截断天下人舌头则不无怎教无舌人解语浦伫思山便打浦从此服膺亦有一颂当年洛浦称圣箭来到夹山折一半解语还须无舌人忽惊玉凤翀霄汉此是第四个样子也大众此乃略言不及枚举要做祖师门下儿孙必须亲到德山亮座主太原孚洛浦诸大老者般田地始称道眼圆明行解超然不被邪师所惑自成一家种草不然终成杜撰向葛藤窠里过日子见人说长便谓之长见人说短便谓之短随人起倒全无主张必是离师太早未尽其妙山僧曾见大慧普说中曰有一种将临济三玄云门三句逐句解说以传灯广灯祖师言句各分门类不见汾阳曰三玄三要事难分得意忘言道易亲一句明明该万象重阳九日菊花新此老明明为你指出临济骨髓却来逐句注解谓三玄三要事难分是总颂得意忘言道易亲是体中玄函盖乾坤句一句明明该万象是句中玄截断众流句重阳九日菊花新是玄中玄随波逐浪句此乃前辈中负大名望者犹且杜撰如是其余不足言也莫道你负大名望具大辩才有大智慧便是达磨出来作者般去就正好捉来活埋免得教坏人家男女一盲引众盲问着三要即注解不得便将德山托钵岩头末后句南泉斩猫百丈野狐归宗斩蛇大隋烧畬赵州勘婆子勘庵主睦州担板陈操尚书勘僧玄沙敢保老兄未彻在洞山道即太煞只道得八成达磨只履西归如此之类皆谓之末后句便引洛浦云末后一句始到牢关把断要津不通凡圣任从天下乐欣欣我独不肯谓之我为法王于法自在任你学者逞尽神通呈尽伎俩我只一向把住不许你谓之牢关直待立僧住院密室口耳传授如斯之类自毁正因返行魔说又有一种道南泉斩猫百丈野狐归宗斩蛇大隋烧畬赵州勘婆子勘庵主之类谓之建立门庭本无恁么事贵要罗笼学者更有一种以偏正回互为宗旨如洞山与云居过水次洞山问水深多少云不湿山云粗人云居却问水深多少云不干谓水讳湿而当头道湿不能回互谓之粗人云居却云不湿是触讳而不能回互洞山道不干乃有语中无语何谓有语不湿是何谓无语不干是不干乃是湿是活语能回互不触讳故也又以黑白圈儿作五位形相以全黑圈儿为威音那畔父母未生空劫已前混沌未分事谓之正位以二分黑一分白圈儿为正中偏却来白处说黑底不得犯着黑字即触讳矣又谓曹山有言正位者即空界也一向无物偏位者即色界也内有种种诸杂万象兼中至者舍事入理正中来者背理就事兼带者即冥应众缘不随诸有非染非净无正无偏故云虚玄妙道无著真宗从上先德推此一位最妙最玄须是审详辩明当体又说五位三字成句偏正上下回互而不犯中中即正位也说理说事教有明文教外单传直指之道果如是否若果如是讨甚好曹山耶又引浮山作太阳真赞曰黑狗烂银蹄自注云此语正位中有偏位黑狗是正位烂银蹄是偏位白象昆仑骑自注云此语偏位中有正位于斯二无碍自注云此语不堕有无二边所以洞山云不落有无谁敢和木马火中嘶自注云妙挟然虽妙挟而虚玄唱道也似者般说话须教你烧顶炼臂发誓愿不得妄传然后分付亦谓之末后句师举了遂弹指云好掩彩底禅若是皮下有点血底还肯吃者茶饭么以上种种辟判皆是大慧概而言之不但说临济有此之弊即曹洞云门亦复不免痛斥当时注解三玄穿凿五位之病故极力挽回恐愈流愈下而不可救也大慧运斤成风左之右之总不伤锋犯手可谓千古宗匠谁敢议论昨见一册将大慧示众普说有贬驳注解云门三句临济三玄以及洞山五位黑处说白白处说黑更有烧顶炼臂不得妄授与人邪谬等语不知何等秃丁遂将云门临济说话尽情删去单单独存洞宗五位注解配合一篇谓洞上宗旨有如此之义解有如此之穿凿用心如此诚乃含血喷天先污其口不见大慧说了便云古人意只如此乎若果如此何处讨好曹山耶大凡古人言句前后照应首尾相联始成一家说话今将首尾删去独留中间一节诬蔑先贤鼓惑后学若子若孙不知其过每每大本刻出不顾取笑大方所谓家丑自扬是也夫为善知识者唯要眼目精明见地圆活出一言发一句如盘中走珠使人遏捺不住摸索不着又如经中道资生产业治世语言皆与实相不相违背到此须是白拈手段方可为人山僧昔见列子篇中有云齐之国氏大富宋之向氏大贫自宋之齐请其术国氏告之曰吾善为盗始吾为盗也一年而给二年而足三年大穰自此以往施及州闾向氏大喜喻其为盗之言未喻其为盗之道遂逾垣凿室手之所及无不探也未及时以赃获罪没其先居之财向氏以为国氏之谬己也往而怨之国氏曰若为盗若何向氏言其状国氏曰嘻夫为盗之道至此乎吾与若言矣吾闻天有时地有利吾盗天地之时利云雨之滂润山泽之产育遂生吾禾植吾稼筑吾垣建吾舍吾陆盗禽兽水盗鱼鳖土木未稼禽兽鱼鳖乃天之所生非人之所有故吾盗天而无殃夫金玉珍宝谷帛财货皆人之所聚非天之所与故若盗之获罪孰怨哉向氏以为国氏之重罔己也过东郭先生问焉先生曰若一身庸非盗乎若盗阴阳之和以成若生载若形况外物而非盗乎诚然天地之不相离也认而有之大惑也国氏之盗公道也故无殃若之盗私心也故获罪有公私亦盗也无公私亦盗也公公私私乃天地之德知天地之德孰为盗耶孰为不盗耶斯意虽浅可以喻深此言虽细可以喻大国氏之盗可谓肘后有符惯会白拈手段是也向氏之盗正谓豁达空拨因果莽莽荡荡招殃祸是也东郭先生可谓是贼识贼是也昔紫胡一夜擒住一僧曰捉得贼也捉得贼也僧曰不是某甲紫胡曰是即是只是你不肯承当或曰既为善知识当使人忘情识死偷心提佛祖向上之令拈人天格外之机乌得教人做贼遂拊掌三下云捉杨花捉杨花个样风流羡作家十字街头廖胡子教得孩儿会骂爷。

　　普说登山须到顶入海须到底登山不到顶不见字宙之宽广入海不到底不知沧溟之渊深结制已经三七试问诸人于中工夫果能到顶到底可谓功不浪施不妨饥餐渴饮早起晏眠随缘放旷任意逍遥若也未到者般田地正好于此发大精进奋大勇猛立大誓愿以悟为期不可因循放过经云壮色不停犹如奔马人命无常速于川流岂可视为等闲所以古人四十年打成一片二十年不杂用心三登投子九上洞山然后发明大事所谓佛法无多子久长难得人岂似今人才入丛林即便妆大老把生死一着子置于度外话头不审来由工夫不知深浅到处作诗作偈征古代古别古颂古拟小参示众大似百舌学禽语全无自己声殊可怜悯古人道毫厘系念三途业因瞥尔情生万劫羁锁凡名圣号总是虚声劣相殊形皆为幻色汝欲求之得无累乎急须截断情关掀翻识窟大死一番始堪凑拍故云悬崖撒手自肯承当绝后再苏欺伊不得又云凡圣情尽体露真常理事不二即如如佛诸公还信得及担当得么在凡不减一毫在圣不加一毫亘古弥今明明不昧而不透脱者病在于何盖缘二六时中随境飘流迷己逐物虽终日行而不自觉不自觉者乃无始住地无明也何谓无明华严经云不了第一义谛故曰无明无明包裹谓之胎生烦恼缠绕谓之卵生爱水浸润谓之湿生欻起妄想谓之化生即此一念无明具足十二类生是以汩没三界轮转四生头出头没亦如阳焰翻波无有了期若是英烈汉一闻此语即便坐断两头中间不立赤洒洒净裸裸向威音那畔更那畔打个筋斗却来者里行履又不可认着一机一境一棒一喝以当平生活计到者里直要参须实参悟须实悟说得到行得到见得到用得到方与道人分中有少许相应虽然更须向深山穷谷中盘结草庵折脚铛里煮饭吃过三二十年财宝不为念名利不干怀君王命而不来诸侯请而不赴若也说在飞龙之前行在跛鳖之后纵是文殊金毛狮子被你骑得普贤六牙象王被你跨来顶上放万道金光足下蹋千叶宝莲正眼看来总是寻声逐色光影边事与我衲僧门下了无交涉须知别有生计迥出常流千圣唤不回万人挽不转堂堂自在独步大方花柳巷正好调心管弦楼何妨掉臂虽然更有一人不肯在大众且道不肯的甚么人良久云不劳久立珍重。

