<!-- { "loadSidebar": true } -->
　　至月浦净信寺请上堂明明百草头明明祖师意竖拂子云于此见得无边华藏世界无边浮幢王刹无边庄严无边佛土总向拂子头上一时显现不劳旋踵而遍历无量世界不须弹指而圆成无量法门不拈一花而庄严无量佛土不动一尘而教化无量众生是以终日行而无所行终朝作而无所作到者般田地方知净信寺始也殿阁玲珑金碧灿烂如是观之未足为盛今也瓦砾盈虚荒榛触目如是观之未足为衰何故良由者片田地无始以来无盛无衰无增无减一切人于其中间行住坐卧折旋俯仰咳唾屈伸只是未曾有人蹋着在大众毕竟将甚么唤作者片田地雨过疁城山色瞑潮回月浦浪花新。

　　上堂古人道一切声是佛声一切形是佛形适来驴鸣马嘶水流风动且道是佛声形耶非佛声形耶纵饶见得闻得则不免随境飘流若也不见不闻亦不免被形声埋却若是个丈夫儿直下透过正好竿木随身逢场作戏纷纭万象磐礴大千将彼妙喜世界掇置于此娑婆世界其妙喜世界中一切众生不觉不知不惊不怖将此娑婆世界掇置于彼妙喜世界其娑婆世界中一切众生亦不觉不知不惊不怖不是神通所使岂因法尔如然正眼观来此犹是尘垢秕糠雕虫末技须知更有迥超功勋一着子在顾左右云驾铁船泛峻岭倒骑佛殿穿市井波中玉兔嚼寒冰舜若多神毛骨冷。

　　上堂佛身充满于法界笑煞明州憨布袋普现一切群生前张颠骑马似乘船随缘赴感靡不周夕阳西去水东流而恒处此菩提座南海波斯鼻孔大若到者个境界自然七通八达千了百当藏身炭里混迹尘中或于佛国魔宫撒沙播土或于市井巷陌打凤罗龙大众且道此人具何手眼翻着袈裟离宝所倒携拄杖出长安。

　　观察赵公请上堂空澄水碧淡函烟风卷芦花眼雪天露滴芙蓉秋梦醒数声渔笛过长川山僧自来冲风冒雨掷钓抛钩欲图几个赤尾曝腮以了不了之旧案奈何虾蟹也无一个只得收丝罢钓别行一路拈拄杖云大众看看适来者水上座化作无边身菩萨于一无边身复化百千万亿无边身一一无边身各有无量无边眷属围绕放无量光明现无边神通呈无边妙用深入无边三昧成就无边解脱复令无量无边国土众生乃至山河大地草木丛林有情无情各各获无生法忍证金刚不坏之身且道即今无边身菩萨在甚么处卓拄杖云在天非高在地非厚居目前而非今处尘劫而非旧迥超威音之前那落释迦之后离形离相无声无臭恼煞那顾虎头李龙眠王摩诘吴道子直至而今画不就。

　　赵夫人请上堂经中云开方便门示真实相方便门开也作么生说个真实相底道理画○于斯会得无三界可出无群生可度无涅槃可证无解脱可悟人与非人性相平等然犹是二乘之见羊鹿等机顶门具眼者直须掀翻化城踢倒宝所截断威音古佛脚胫拈却释迦老子舌头入廛垂手随类现身随类现身即不问汝且如何是转功就位底事挥拂云画堂翠竹摇风处凤产麒麟天外来。

　　荐亡请上堂晓雨飘飘莺啭乍开千树锦和风拂拂渔歌远彻五湖烟无一物不阐遮那之相无一名不布如来之号会得者通身受用不会者觌体全真举拂云会么蹋翻九品无高下尽是莲花国里人。

　　上堂若论此事譬如杲日当空有眼皆见亦如轰雷震地有耳悉闻而盲者不见非日光之愆聋者不闻非雷声之咎见与不见难逃日光之外闻与不闻都在雷声之中所谓百姓日用而不知者此也傥有个汉出来道今日开导缁素普利人天恁么说话达磨一宗扫地而尽山僧向他道阇黎若信得及撒手便行归家稳坐如信不及更有一偈应须谛听忆得三月三又逢九月九篱边黄菊兮半合半开陇头白云兮乍无乍有雨过九峰兮山色如蓝风生三泖兮涛声如吼良久云翻忆陶渊明攒眉便回首。

　　上堂上无佛道可成下无众生可度在天堂不为乐在地狱不为苦日月不能譬其明江海无以喻其深辉天鉴地耀古腾今本自圆成不假造作者里会去无圣无凡无僧无俗无贵无贱人与非人同入平等无碍法门只如无碍法门作么生入自是不归归便得五湖烟景有谁争复举张拙秀才参石霜霜问何姓曰姓张名拙霜云觅巧尚不可得拙自何来才豁然大悟述偈曰光明寂照遍河沙凡圣含灵共我家一念不生全体现六根才动被云遮断除妄想重增病趋向真如亦是邪随顺世缘无挂碍涅槃生死等空花乃云此偈可谓调高和寡千载无人酬唱山僧不与他斗富要与他斗贫也有一偈举似大众有愿逢人不撒沙随缘到处是吾家饥来托钵入廛市寒去裁云补衲遮截断玄途无异辙击空宝鉴隐群邪圣凡总是没交涉石上闲栽菡萏花。

　　　　　(德贤法孙恭备资敬刻
　　　百老和尚语录第二卷)

　　百愚斯禅师语录卷第二
嘉兴大藏经　百愚禅师语录


　　百愚斯禅师语录卷第三

　　住国山善权寺嗣法门人智操住青龙隆福寺嗣法门人智湛　编次

　　住湖州弁山龙华寺语录

　　顺治己丑秋在青龙隆福寺受请入院。

　　三门门墙岸岸关锁重重当阳一路谁敢通风以拄杖画一画云坐断十方犹点额密移一步看飞龙。

　　佛殿黄阁帘启紫罗帐开正恁么时如何相见撒手归来无一物借婆衫子拜婆年遂礼三拜。

　　祖堂先觉后觉以心印心祖弥不了殃及儿孙如何是不了的事团圞共坐忘尊贵递代相传无尽灯。

　　方丈先老人在此大开炉韝密运钳锤敲骨打髓烹煆佛祖抽钉拔楔陶铸圣凡于是家声远播慧命永继不肖到来又如何施设卓拄杖云看取令行时。

　　上堂拈疏云见么魔外以之肃清正法以之久住其或未见仰烦宣出指法座云坐断毗卢顶不禀释迦文且如何行履拈拄杖云竿木随身逢场作戏去也遂升座拈香云此一瓣香包罗今古充塞乾坤祝延圣躬尧日与佛日增辉金轮共法轮常转此一瓣香为云为盖为翰为屏专为文武尊官护法居士同证现前般若共明向上真宗此一瓣香味似伊兰恶如鸠毒贱则分文不值贵则倾国难酬今第三回供养前住弁山白雀本寺开山传曹洞正宗第二十八世瑞白雪大和尚用酬法乳之恩就座镜大师白椎竟乃云青松夹道全彰本地风光翠竹摇空独露当入境界象王峰鼻孔撩天狮子崖爪牙踞地向者里会得说甚向上向下第一第二一任驱雷掣电棒月呵云贬斥释迦弥勒指挥文殊普贤或时尘中混迹或时炭里藏身坐彻威音那畔澄澄满目烟光默照空劫已前湛湛一壶风月自然皇风浩荡佛日腾辉踹拱无为垂衣自治高低岳渎共转根本法轮鳞甲羽毛同现色身三昧虽然只如开堂祝圣一句作么生道月笼丹桂远星拱北辰高结椎下座。

　　荐师请上堂青萝夤缘直上寒松之顶白云淡泞出没太虚之中万法本闲惟人自闹大众既尔万法本闲只如太虚上人去世一周甚处安身立命者里曾得无凡无圣无来无去从佛界而入魔界转薉邦而入净邦了生死于不相干之地明佛祖于觑不破之机无德不酬无恩不报更有超群越格如何举似梦破玉人天乍晓芙蓉江上笑秋风。

　　上堂今朝九月九端的从头剖桂蕊暗飘香菊花笑破口万象悉腾欢森罗咸稽首玉凤岭头鸣泥牛浪里走拟欲问如何翻身藏北斗。

　　上堂秋风冷落叶寒江上渔翁把钓竿金鳞不现空垂饵且唱别腔菩萨蛮昔有尼问赵州如何是密密意州于腕上一捏尼云和尚犹有者个在州云却是你有者个在乃云赵州古佛不免被者尼僧勘破尼虽具眼又被赵州将个屎弹子换却检点将来二俱龙头蛇尾总不如东明庵主到山也不问密密意也不作者个会特为设斋供众却有些好处且道好在甚么处大家吃得彭脝饱运水搬柴绝是非。

　　至乐平寺请上堂拈香云此一瓣香同生弁岳共产苕溪金锤击之无痕玉斧劈之不破供养圆寂乐平堂上淑安法兄大和尚伏愿甘露垂滋于大地弘音再震于群蒙就座白椎竟乃云谈道谈禅大似白日说梦论偏论正亦是开眼尿床勿容展事投机那许承言滞句所以弁山到者里不敢加个元字脚何故屋里人只好说屋里事不可向外打野榸去也大众且道如何是屋里事良久云夜明帘外家风古宝镜堂前瑞气新。

　　结制上堂掀翻弥勒楼三际平等折却威音殿一道清虚了无那畔今时谁立凡名圣号尽大地是个解脱门遍虚空是个光明藏经行掉臂不离其中謦咳屈伸总在里许说个三月安居九旬禁足大似无绳自缚若也未到恁么田地不如歇却驴脚合取狗口拗折拄杖放下蒲团且向弁山堂中三七日内大死一番然后苏醒过来始知不汝欺也若是诈明头掠虚汉今日决不放过莫有格外英灵不入者个保社者么出来木上座为汝证据问高悬钵袋宴坐华林如何是真机独露师云弥勒峰高千万丈进云为甚星分溪涧白露洒竹松明师云狮岩哮吼惊天地进云只为权衡密运佛祖罔窥作么生是正令当行句师云石女胸中拔楔进云一言包括乾坤外佛祖齐教立下风师云木人眼里抽筋。

　　上堂今朝仲冬初一现前好个消息漫空冻雨霏霏遍野松烟幕幕突出无翼蟭螟撞倒千层铁壁吓得帝释宫中日月无光惹得空生岩畔天花狼藉大众且道是甚么人境界出来试说看问济下宗风师已露洞上真机又若何师云雪里梅花遍界香进云恁么则洞宗密旨当阳举古路还家得意多师云大虫看水磨进云看破龙华亲切句始知弥勒更幽深师云夜半放乌鸡又僧问师云且住大凡问答譬如舞剑相似剑剑之下须有出身之路若无出身之路毕竟丧于剑下若是具眼作家句句之中须有超脱之机如无超脱之机决定死于句中所以道机不离位堕在毒海情存背向见有偏枯到者里直须机绝廉纤语无渗漏自然金声玉振电卷星驰示一机千峰落色吐一语万派朝宗可为佛祖爪牙人天标帜克绍真乘提持向上大众还会向上事么卓拄杖云佛祖未生空劫外正偏不落有无机。

　　上堂诸佛心内众生新新作佛众生心中诸佛念念证真竖拂云昨夜无舌人厮骂无手人交拳劈面一挥把舜若多神鼻孔打落半边弥勒峰呵呵大笑且道笑个甚么座中亦有江南客休向樽前唱鹧鸪。

　　上堂举拂云龟毛上座为诸人说了也何必弁山沸唇鼓舌说黄论黑堪作甚么是以风柯月渚咸提妙旨烟岛云林共演真常墙壁瓦砾悉皆发机蚯蚓虾蟆犹可助道尘说刹说炽然说无间歇若也未委更听伽陀今朝有信士特请为敷宣山僧舌头短唯凭拂子力出广长舌相遍覆三千界转无上法轮说甚深般若普令见闻者悉发菩提心人人知本有个个悟真常草木及昆虫无不获利益欲说斯因缘穷劫莫能尽喝一喝云若无者一喝几乎葛藤遍地。

　　元旦上堂旭日初晴云霞散彩晓风乍暖梅柳生辉直得野老讴歌樵人舞蹈宝珠池畔臣退位以朝君花石涧边子转身而就父蜎飞蠕动咸承化育之恩卉木丛林均赖帡幪之德一入有庆兆民赖之且道是那一人昨从闹市头边过处处文明贺圣朝。

　　上堂至道无难惟嫌拣择但莫憎爱洞然明白尧舜令人闻之而皆喜桀纣令人闻之而皆怒此拣择也释迦布发掩泥而供然灯调达推山驱象而害瞿昙此憎爱也如何得不拣择不憎爱去今吴兴潘居士饭僧攒菜每人一碗嚫钱每人一分可谓财法二施等无差别既无差别于中还有拣择憎爱也无更听一偈梅萼嫩柳芽长昨夜东风度短墙叵耐枝头老百舌声声漏泄好春光打喷嚏云今日有人说我。

