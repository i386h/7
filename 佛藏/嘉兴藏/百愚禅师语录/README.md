<!-- { "loadSidebar": true } -->
嘉兴大藏经　百愚禅师语录


　　百愚斯禅师说法之图


　　师讳净斯号百愚南阳桐柏谷氏子生万历庚戌廿一脱白明年圆具参瑞白雪老人闻钟声大悟记莂时年已四八矣后五载开法疁之昭庆壬寅主善权升维扬之善庆乙巳中秋尽散衣钵越旬二日上堂辞众翌晨书偈掷笔而逝顶暖彻日夜寿元七八腊终五七嗣法四十有二遗命塔造善权茶毗获大小舍利不可胜数锁子灵骨五色斓斑齿牙目睛全如故辛亥建塔寺东北万松岭后坤艮向铭为方学士拱干所撰乙卯筑礼庵守护塔左八坐名蓝九会说法语录廿卷梓送楞严随藏流通。

　　门人智操拜记

　　百愚斯禅师语录序

　　一千七百则之先有公案否前此矣前此则何以一千七百则独传发端焉耳发端则有广之者矣诸家语录是也语录者语言文字之属也前此举语言文字而扫之矣以为佛法之障也继此可得而扫之否曰存之则语言文字为佛法之障扫之则佛法又为语言文字之障矣然而扫与存果何居则贵乎其人焉尔其人存则其政举语言文字皆神奇也其人亡则其政熄语言文字皆臭腐也以臭腐之语而出于佛祖之口则佛祖之矣以神奇之句而出于野狐之口则野狐之矣吾故曰贵乎其人也然而其人则难言之矣求其人于佛法之季则益难之矣吾则以仰百愚大师足以当之大师开悟最早操履至醇譬之帷灯匣剑其光锷以韬敛为奇及其苦心为人而宝珠肆应全体大用有不可得而掩者其嗣存焉睿公以语录见示余曰吾将求大师之人则大师之语言文字举此矣夫大师之人诸方所共仰或以为泰山乔岳或以为威凤祥麟或以为光风霁月或以为烈日秋霜而要其感人以诚遇物以恕律己以孤峻处事以平等不离真实者近是经云惟此一真实余二则非真以大师之实求大师之人以云传也以大师之人存大师之语言文字以云救也。

　　山阴云隐弟子祁熊佳顿首拜题

　　百愚斯禅师语录序

　　禅师俗姓谷氏河南南阳桐柏县人自出世后以向上钳锤学者凡八主道场始畅于昭庆圆寂于善庆建塔于善权善权者吾邑溪山最胜处历代祖师仙灵窟宅也先是邑中蒋晦斋先生以宰官为释氏护法念兹山自洊更兵燹来榛莽之所丛生獾豕之所嗥啸法席非得人不可于是不徇名不慑势特迎师主是山师至则攘幽剔薉复故拓新寺大治继师者即师法嗣寒松公公神明警秀威音肃然其语录诗文亦久为世重师没后寒公手辑其语录为二十余卷藏寺中寒公尝为余言师为人清冲简劭是支道林竺法深一流人及读龙眠先生所为师塔铭条分缕柝寒公之言益信既又读师语录龙驹蹙蹋天马脱羁时而说法炽然时而拈花微笑窃叹自一花五叶以还青原南岳而下提唱兼行然未有飒爽森张单提直入如禅师之踸踸者也则吾于寒公之言益大信噫吾见今之执拂而踞上座者矣其上者剽窃古德传灯单文只字支离挦扯嚼蜡捕风辄扬扬然诩于人曰我某宗嫡传也是与王谢家不慧子弟专以门阅上人者何异甚或牵缀权势凭借贵游攫人之田庐而鱼肉之犹曰我为祖塔司粪除也五宗严支派也识与不识无不从而呕哕之闻禅师之风亦庶几自愧矣余涉秋行国山道中憩善权寺门松巷屈指畴昔则禅师既寂晦斋继歾即寒公亦席不暇暖他徙问其寺则已为豪有力者主之矣惊飙所及林无静柯俯仰之间能无慨然于中乎因至师塔下汲涧水一盂而饮之风霜刻轹泉香而石瘦则犹能想见师之为人。

　　荆溪法弟子陈维崧顿首谨拜撰

　　百愚斯禅师语录目次像传序文第一卷住嘉定古昭庆禅寺语录第二卷住云间青龙隆福寺语录第三卷住湖州弁山龙华寺语录第四卷住湖州弁山龙华寺语录第五卷载住青龙隆福禅寺语录第六卷载住青龙隆福禅寺语录第七卷住越州大能仁禅寺语录第八卷住越州云门显圣寺语录第九卷住越州云门显圣寺语录第十卷住杭州皋亭佛日寺语录第十一卷住宜兴国山善权寺语录第十二卷住维扬江都善庆院语录第十三卷示众小参第十四卷晚参第十五卷普说拈古第十六卷颂古第十七卷源流颂经旨颂第十八卷机缘问答垂问垂代法语题赞第十九卷书复杂着第二十卷佛事塔铭蔓堂集附(四卷六十四叶)

　　百愚斯禅师语录卷第一

　　住国山善权寺嗣法门人智操住青龙隆福寺嗣法门人智湛　编次

　　住苏州嘉定昭庆寺语录

　　顺治丙戌冬在云间青龙隆福寺受请入院。

　　三门者个大解脱门今为诸人八字打开了也且作么生入喝一喝狮子窟中无异兽象王行处绝狐踪弥勒殿尽道当来下生缘何却在者里便好夺却布袋趁出山门顾左右云今且放过一着遂礼三拜。

　　方丈玄关把断搜空罔象之珠宝镜高悬照破野狐之胆直饶释迦维摩到来也要按过何故卓拄杖云假鸡声韵难瞒我未肯馍糊放过关。

　　开堂拈疏字字铁酸馅句句木札羹还委悉么其或未委仰烦宣过。

　　法座此是宝华王座未审须弥登王在甚么处且看斯上座指模画样去也升座拈香此一瓣香明如舜日旷若尧天祝延
圣躬万岁万岁万万岁伏愿金轮永镇玉烛常调寿逾百亿须弥化洽大千沙界此一瓣香经天纬地贯古通今奉为满朝文武阖国公卿府县尊官远近檀护惟冀永作生民怙恃恒为佛法金汤此一瓣香非正非偏非玄非要穿却诸佛鼻孔换却衲僧眼睛供养前住越州云门显圣堂上传曹洞正宗二十八世瑞白雪大和尚用酬法乳之恩就座维那白椎云法筵龙象众当观第一义师云若论者个第一义黄面瞿昙插觜无分碧眼胡僧退身有地纵饶德山有棒只堪打猪打狗临济有口只好喝驴喝马虽然威音那畔休话如何曲为今时繇人施设举拂子云者里会去不妨竿木随身逢场作戏饥餐无米饭渴饮不湿羹打秋千于猛虎颔下翻筋斗于毒蛇口中磅礴虚空纷纭宇宙横抽宝剑截诸见之稠林妙协弘通翦异端之穿凿世谛道谛随处周圆佛恩皇恩一时酬足正眼看来未是衲僧行履处且作么生是衲僧行履处隐身不必须岩谷阛阓堆堆睹者稀维那结椎云谛观法王法法王法如是下座。

　　元旦上堂柳眼垂青窥破江心红日冷梅腮发笑惊回塔畔晓风高冰河发焰以腾辉枯木生花而散彩迁乔黄鸟弄格外之真机出谷白云呈现前之妙用烟光溢目淑气盈空可谓应时纳佑庆无不宜正恁么时父子团圞君臣会合又且如何良久云干戈偃处狼烟息万里歌谣贺太平。

　　至南翔白鹤寺请上堂世尊拈花老不识羞迦叶微笑承虚接响致使后代儿孙向曲录床上指东话西正法眼藏未曾有一人动着山僧路见不平傍为铲削卓拄杖云正法眼藏被昭庆百杂碎了也一时化作无量无边清净摩尼宝珠凡在会者不论僧俗男女贫富贵贱贤愚老幼一齐布施直下咸知此珠在凡不减在圣不增人人具足个个圆成济人施物应用无亏敢问诸人即今珠在甚么处喝一喝云罔象到时光灿烂离娄行处浪滔天问接物利生即不问如何是第一句师云当空杲日人皆见如何是第二句师云白云片片过前川如何是第三句师云鸳鸯飞过洞庭湖进云日丽风和莺语细天空云淡水声清师云休来者里念篇章。

　　上堂昨夜三更澍大雨今朝觌面为相举依依柳色吐黄金片片梅花流玉乳大地群萌尽获恩森罗万象皆欢舞莫沉吟急荐取若能于此绝狐疑直下翻身超佛祖。

　　上堂喝一喝云大众还识者金刚宝剑么拟则伤锋犯手触则丧身失命三世诸佛不敢正眼觑着历代祖师那容伫足傍观若是个汉信手拈来纤毫不犯直下划开情尘见网当阳击碎金锁玄关予夺纵横杀活自在随处作主遇缘即宗正好挽祖风于末运捧佛日于天心世出世间一大丈夫然犹是建化门中事且不落功勋一句作么生道手指空时天地转回途石马出纱笼。

　　结制上堂十五日已前卒风暴雨十五日已后朗月晴空所以道把住则黄金失色放行则瓦砾生光放行把住即不问汝诸人正当十五日又且如何话会○于此洞彻不妨做个洒洒落落衲僧去否则且向三条椽下七尺单前高挂钵囊壁立万仞内脱身心外遗世界一念万年万年一念不以程途为限直须以悟为期诚能如是上不负于诸圣下不辜于己灵然后于祖师门下扶竖宗乘接待往来未为分外虽然若到昭庆门前打拆脚胫何故不见道清光照眼似迷家明白转身还堕位。

　　说戒上堂祖印高悬凡圣绝迹楼阁门开别峰相见若是恁么事须是者般人昔法眼问永明潜云古人道隔壁闻钗钏声即名破戒现睹金银合杂朱紫骈阗且道是破戒不是破戒潜云好个入处眼云子向后有五百毳徒为王侯所重在乃云即今香花罗列钟鼓交参海众云臻人天普集众中有得个入处者不妨攒眉便去掩耳即行花街柳巷任意逍遥歌管楼台随缘放旷掷大千于界外纳劫火于腹中若到者个田地名真持戒苟或迟疑应须谛听。

　　弁山先老和尚忌日上堂维那未白椎已前先师向诸人眉毛尖上转大根本法轮说甚深修多罗使未信者信未解者解未安者安未悟者悟未得涅槃者得涅槃一音演唱随类各解所谓一切智智清净无二无二分无别无断故然后又向诸人眉毛尖上复入寂光三昧大众见么纵饶见得更有末后句子未曾道在昭庆今日要与诸人道破去也良久云宁可截舌不犯国讳。

　　上堂云门饼赵州茶打发闲神野鬼秘魔叉石巩箭惊骇泥猪癞狗五位三玄是甚破草鞋六义圆相是甚系驴橛正眼看来总是一场笑具昭庆曾无一法与人无禅道可参无佛法可学亦不教你明心见性亦不教你超佛越祖只要饥来吃饭困来打眠热时乘凉寒时向火者里会得人人鼻孔撩天设或未然个个脚跟点地。

　　诞日上堂举韩文公参大颠因缘乃云大颠老汉虽有拨乱之谋且无定安之策有问昭庆春秋多少但道庚戌生的待他曰不会更道今年三十八当时大颠若下得者两语不惟免得首座受屈亦不教者俗汉看破山僧如此举扬与古人是同是别良久云青山只解磨今古流水何曾洗是非。

　　解制上堂雨霁云收处处青山呈旧面凉生暑退纷纷黄叶坠新机秋水澄玻璃之色银蟾吐宝镜之辉物物全彰头头独露会得前是结制不会今又解制其结也鱼跃鸢飞星驰电卷疾焰过风奔流度刃临济德山到来只得吞声饮气其解也龙吟雾起虎啸风生凡圣交参人天普会情与无情同圆种智虽然有结有解犹是今世门头事只如无解无结又作么生疁城垒垒超今古练水滔滔绝去来问百二十期今已解临筵望日事如何师云海阔从鱼跃进云一轮扑落须弥倒透出虚空甚么人师云天空任鸟飞进云圆缺缺圆空界月再三吞吐始应知师云只恐不是玉进云得力须忘饱休粮更不饥师云是玉也大奇。

