<!-- { "loadSidebar": true } -->
　　最后因缘仗普贤，还凭密护果方圆。一心不动群魔隐，四法才持万虑蠲。步步目前乘白象，行行舌上吐青莲。欲知向上通霄路，抛却筌蹄意始玄。

　　总颂。

　　并来武库尽销镕，阵后何劳更犯锋？海岳趯翻休觅迹，圣凡抹杀谩留踪。夜深古殿银缸灭，秋老荒阶玉露浓。万籁沉沉谁辨的，一轮皓月照孤峰。

　　　　　(德溥张应宿张龙程良德敬刻
　　　百老和尚语录第十六卷)

　　百愚斯禅师语录卷第十六
嘉兴大藏经　百愚禅师语录


　　百愚斯禅师语录卷第十七

　　住国山善权寺嗣法门人智操住京兆荐福寺嗣法门人智觉　编次

　　源流颂

　　第一祖菩提达磨大师至金陵，武帝问曰：“如何是圣谛第一义？”祖曰：“廓然无圣。”曰：“对朕者谁？”祖曰：“不识。”帝不契。遂渡江至少林。一日，命诸门人曰：“汝等各言所得。”最后慧可礼三拜，依位而立。曰：“汝得我髓。”

　　廓然无圣箭锋机，不契徒劳入禁帏。拂袖江头乘苇去，蹋翻明月乱流辉。风凛冽，雪纷飞，禅林从此始多非。谩云皮髓都分尽，剩有芒鞋遮面归。

　　第二祖慧可大师参初祖，立雪断臂，悲泪求法。祖曰：“诸佛最初求道，为法忘形。汝今断臂我前，求亦可在，易名慧可。”师曰：“诸佛法印，可得闻乎？”曰：“诸佛法印，非从人得。”师曰：“我心未宁，乞师与安。”曰：“将心来与汝安。”师曰：“觅心了不可得。”曰：“与汝安心竟。”

　　梅枝孕玉少林春，立雪空阶太苦辛。佛法若从断臂得，西天东土没全人。

　　第三祖鉴智僧璨大师以居士参二祖，曰：“弟子身缠风恙，请和尚忏罪。”曰：“将罪来与汝忏。”士良久曰：“觅罪了不可得。”曰：“与汝忏罪竟，宜依佛法僧。”士曰：“今见和尚，已知是僧。何名佛、法？”曰：“是心是佛，是心是法，法、佛无二，僧宝亦然。”士曰：“今日始知罪性不在内、外、中间。如其心然，佛法无二也。”即为剃发。

　　丹砂九转，璇玑一拨。食牛之气，自尔天生。迦陵之音，迥然蕴壳。顿空罪性兮霜月沉空，至道无难兮薰风解箨。莫莫莫，须斟酌，谩将风恙累儿孙，病差何假驴驮药？

　　第四祖大医道信大师沙弥时，年十四，礼三祖曰：“愿和尚慈悲，乞与解脱法门。”曰：“谁缚汝？”师曰：“无人缚。”曰：“何更求解脱乎？”师言下大悟，服劳九载，屡试玄微。

　　腊尽寒初散，春来雪自融。雾深知变豹，浪暖看飞龙。月落江眉暗，雨添花泪红。玉关人去后，千古动悲风。

　　第五祖大满弘忍大师儿时造四祖，祖曰：“汝何姓？”师曰：“姓即有，非常姓。”曰：“是何姓？”师曰：“是佛性。”曰：“汝无姓耶？”师曰：“性空故无。”祖识是法器。

　　河出图，洛出书。丹山之凤，蚌腹之珠。其翱翔也纵横而莫遏，其圆润也宛转而无拘。黄梅老，黄梅老，栽得青松惹烦恼。至今六月尚余寒，千古万古月皎皎。

　　第六祖大鉴慧能大师参五祖，问：“汝从何来？”师曰：“岭南。”曰：“欲须何事？”师曰：“唯求作佛。”曰：“岭南人无佛性，若为得佛？”师曰：“人即有南北，佛性岂然？”祖异之，乃曰：“着槽厂去。”师遂服劳于杵臼间。因祖索偈，欲付衣法，师和偈曰：“菩提本无树，明镜亦非台。本来无一物，何处惹尘埃？”祖呼入室，密授心宗衣钵，令渡江。

　　相逢狭路难避，脑后一锤见腮。落落玄关顿断，重重金锁双开。霜寒鹤唳，露冷猿哀。传衣夜半成何事，南北纷纷起祸胎。

　　第七祖青原行思大师参六祖，问：“当何所务，不落阶级？”曰：“汝曾作什么来？”师曰：“圣谛亦不为。”曰：“落何阶级？”师曰：“圣谛尚不为，何阶级之有？”祖深器之，即令首众。

　　跣足披蓑度别岑，相逢切忌话威音。掀翻麟阁勋劳泯，击碎菱花影象沉。霭霭寒云笼岳顶，团团皓月荡波心。金牛不吃凡间草，晓入沧溟无处寻。

　　第八祖南岳石头希迁大师参青原，原问曰：“子何方来？”师曰：“曹溪。”曰：“将得甚么来？”师曰：“未到曹溪亦不失。”曰：“若恁么用，去曹溪作甚么？”师曰：“若不到曹溪，争知不失？”师又曰：“曹溪大师还识和尚否？”曰：“女今识我否？”师曰：“识又争能识得？”曰：“众角虽多，一麟足矣。”

　　入门一句辨疏亲，识宝还他碧眼人。众角虽多何足贵，彩云端里产麒麟。

　　第九祖药山惟俨大师参石头，问：“直指人心，见性成佛，伏望指示。”曰：“恁么也不得，不恁么也不得，恁么不恁么总不得。子作么生会？”师罔措。复至马祖，仍伸前问，于扬眉瞬目处契悟，便礼拜。曰：“你见甚么道理便礼拜？”师曰：“某甲在石头处如蚊子上铁牛。”曰：“汝既如是，善自护持。”后返石头，头曰：“言语动用没交涉。”师曰：“非言语动用亦没交涉。”曰：“我者里针劄不入。”师曰：“我者里石上栽花。”头然之。

　　南海瞎波斯，撞入罗刹鬼国，把家珍尽倾。鼻孔刚刚舍得，午夜特牛生个儿，五彩黄金额。看他蹋断沧溟，撑出那珊瑚枝上月。

　　第十祖云岩昙晟大师参药山，山问：“甚处来？”师曰：“百丈。”曰：“百丈有何言句？”师举百味具足话。曰：“咸则咸味，淡则淡味，不咸不淡是常味。作么生是百味具足？”师无对。又问：“更说甚么法？”师曰：“有时道，三句外省去，六句内会取。”曰：“三千里外，且喜没交涉。”又问：“更说甚么法？”师曰：“有时上堂，大众立定，以拄杖一时趁散，复召曰：‘大众’，众回首，丈曰：‘是什么？’”曰：“何不早恁么道？今日因子，得见海兄。”师于言下顿省。

　　冻锁幽人眠雪屋，金鞭击碎苍龙窟。爻象动而悔吝生，鸟篆成而鬼神哭。续鸾胶，截鳌足，环枢妙转无拘束。狮子教儿迷子方，六即一兮一即六。

　　第十一祖洞山良价大师参云岩问“无情说法”有省，乃曰：“也大奇，也大奇！无情说法不思议。若将耳听终难会，眼里闻声始得知。”后因过水睹影大悟，有偈曰：“切忌从他觅，迢迢与我疏。我今独自往，处处得逢渠。渠今正是我，我今不是渠。应须恁么会，方得契如如。”

　　睹影逢渠不是渠，到家何必雁传书？晓风吹破梅花梦，香雾轻沾粉蝶须。月上珠帘刚夜半，天明玉漏催更箭。当轩秦镜绝狐踪，禁殿无人谁敢犯？

　　第十二祖云居道膺大师参洞山，山问：“甚处来？”师曰：“翠微。”曰：“翠微有何言句？”师曰：“微供罗汉，某问：‘供养罗汉还来否？’曰：‘每日你噇个甚么？’”曰：“实有此语否？”师曰：“有。”曰：“不虚参见作家来。”山又曰：“吾闻思大和尚生倭国作王，是否？”师曰：“若是，思大和尚佛亦不作。”山然之。

　　险处连推不倒，直须出手相扶。一枝别露春色，风月犹殊帝都。

　　第十三祖凤栖同安道丕大师，僧问：“如何是和尚家风？”师曰：“金鸡抱子归霄汉，玉兔怀胎入紫微。”曰：“忽遇客来，将何祗待？”师曰：“金果早朝猿摘去，玉花晚后凤衔来。”

　　彻底打开宝藏，倾来满地奇珍。就中那复择疏亲？博施逢人不吝。家风凛凛，无比尊贵，堂堂绝伦。凡流切莫妄评论，此个门墙万仞。

　　第十四祖凤栖同安志大师参先同安，将示寂，上堂曰：“多子塔前宗子秀，五老峰前事若何？”如是三举，众无对，师曰：“夜明帘外排班立，万里歌谣道太平。”安曰：“须是者驴汉始得。”

　　老不休心更可嗟，教儿汲汲做人家。恁么举，太周遮，遗来枯井填难满，日后方知怨恨爷。

　　第十五祖梁山缘观大师上堂曰：“垂丝千尺，意在深潭。一句横空，白云自异。孤舟独棹，不犯清波。海上横行，罕逢明鉴。”僧问：“师唱谁家曲，宗风嗣阿谁？”师曰：“龙生龙子，凤生凤儿。”

　　芦花碎翦补羊裘，鹤影悠悠，云影悠悠。七里滩边独放舟，深也抛钩，浅也抛钩。盲龟钓尽始方休，雨又将收，风又将收。水天虚碧看飞鸥，月满枝头，霜满枝头。

　　第十六祖太阳警玄大师参梁山，问：“如何是无相道场？”山指观音像曰：“者是吴处士画底。”师拟进语，山急索曰：“者是有相底，如何是无相底？”师遂有省，便礼拜。曰：“何不道取一句？”师曰：“道即不辞，恐上纸笔。”曰：“此语上碑去在。”师献偈曰：“我昔初机学道迷，万水千山觅见知。明今辨古终难会，直说无心转更疑。蒙师点出秦时镜，照见父母未生时。如今觉了何所得？夜放乌鸡带雪飞。”山谓：“洞上之宗可倚。”一时声价借甚。

　　有相无相，重加盐酱。镜愈磨而痕生，工多巧而璞丧。拟寻思，莫轻放，到此还须吃痛棒。且道利害在甚么处？咄！不用担枷过状。

　　第十七祖投子义青大师，僧问：“师唱谁家曲，宗风嗣阿谁？”师曰：“威音前一箭射透两重山。”曰：“如何是相传底事？”师曰：“全因淮地月，得照郢阳春。”曰：“恁么则入水见长人也。”师曰：“祇知荆玉异，那辨楚王心？”僧礼拜，师随以拂子击香几一下。

　　重关觌面势崔巍，一蹋鸿门两扇开。香象截流无阻隔，鲲鹏展翼任徘徊。任徘徊，看变态，等闲直透威音外。桐溪从此显家声，一夜春风敷万卉。

　　第十八祖芙蓉道楷大师谒投子，问：“佛祖言教如家常茶饭，离此之外别有为人处么？”曰：“汝道寰中天子敕，还假尧舜禹汤也无？”师欲进语，子以拂摵师口曰：“汝发意来早有三十棒也。”师大悟，再拜便行。曰：“且来阇黎。”师不顾。曰：“汝到不疑之地耶？”师掩耳而出。

　　家宝不须外寻，衣珠岂向他索？虽然掩耳便行，面目被人换却。面目换来见也无，一条楖栗两相扶。只解扶兮不解倒，可怜父子入荒草。

　　第十九祖鹿门自觉大师参芙蓉，问：“胡家曲子不堕，五音韵出青霄。请师吹唱。”曰：“木鸡啼夜半，铁凤叫天明。”师曰：“恁么则一句曲含千古韵，满堂云水尽知音。”曰：“无舌童儿能解和。”师曰：“作家宗师，人天眼目。”曰：“禁取两片皮。”师从此悟入，遂承印记。

　　绿暗园林春欲暮，长安烟景仍如故。五陵公子问归路，遥指顾花开何事。风偏妒泣血，子规啼不住。穷愁无限向谁诉，回首家山月满户。急转步，度水休教湿却裤。

