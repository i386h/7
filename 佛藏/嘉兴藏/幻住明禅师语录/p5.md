<!-- { "loadSidebar": true } -->
夏末秋初返故丘，此回不作旧时游，青蛇匣里雷音吼，震骇群狐胆战愁。

　　赠觉海上人新创

初创筑庐辟古基，兴隆显焕正斯时，辉华梵苑动名播，子贵联芳荷祖机。

　　山居

　毵鹤发卧云层，乐道清贫愧我能，红日窗前移竹影，清风岭畔倚山藤，草色逢春添野趣，树猿摘果供孤僧，邻友到来无管待，烹茗延坐采鲜菱。

隔涧遥观见客来，霜封野径马蹄开，层峦险巘车难度，峭壁嵯峨诗自裁，蔓衍藤萝枝结缕，抽条柳干秀垂阶，指君且看猿悬树，漫煮山茗待上才。

灰心泯志住兴隆，荣辱双忘爱憎空，一任鸦啼号岭虎，随他犬吠起泉龙，客来鲜问君何地，僧往罕知适所逢，非是妄为成强勉，生平笃效古人风。

　　元宵

千门万户绮筵开，火树银花献宝台，铁锁星桥开不禁，金吾夜月任徘徊，造蛾令节添新锦，探兰佳辰听落梅，菡萏纷纷空里吐，无人不道曙光回。

　　元旦

履端云水庆兴隆，法鼓声声彻晓空，铁印无文惊石虎，金钟有扣吼狞龙，祥呈遍界欣歌集，瑞霭殊方喜气同，猿岭欢呼歌舜日，皇图永固乐尧封。

　　咏雪

落落长空撒玉沙，江千平地涌琪花，刚才展步茅檐看，瑞气年华觉太奢。

　　忆师

辞别师颜念岁周，遥空礼拜忆层楼，若还缘就重相聚，得侍巾瓶了念头。

　　楚中遇益茂法师归蜀送别

话别金兰契，踌蹰难释袂，聚首虽月余，犹若几经岁，楚楫帆初挂，归心舒客意，无能为折柳，复书临行句。

　　吊无翳禅人

几聚同俦廿二秋，何期别去化仙游，单存墨迹悲风远，冷露伤心坠柳头。

　　酉阳司大有洞

细雨烧苔滑，行人践步斜，岩松清韵速，涧水湛流霞，飞鸟和烟度，啼猿叫落花，与朋相玩罢，携手过邻家。

　　举笔有感

谁言管子吐英华，大有才能显作家，个里本无元字脚，因人方得走龙蛇。

　　客至

山夫卓锡少人来，两径莓苔久未裁，今日忽逢君一往，掬泉煮茗活幽岩。

　　贺骆镇台寿

华诞期临紫气旋，长庚星正映中天，三多永固重增算，王带锦衣乐世贤。

　　贺黄居士寿

趋寂弃荣出世缠，先生冯楫亦如然，当年输那云门老，喧阓丛中总不言。

　　张居士号本圆

良沃一片田，分付几多年，万物随耕种，结实固本圆。

　　谭居士号心悟

列派分枝万物回，大千沙界悉尘埃，而今指出当阳令，顿悟心宗化佛台。

　　谭居士名来翱

独步高高峰顶立，须从海底湥湥行，百花丛里任君走，只要一叶不沾身。

　　载居士号彻矣

澄寂无涯际，超然见得真，观花不逐妄，彻矣现全身。

　　叶居士号空明

浩荡非霞色，飘然皎洁清，无文抛铁印，沙界悉空明。

　　赵居士号祖意

宽洪殊阔湛幽玄，包纳含融摄万川，月现当空何所似，相传祖意印心坚。

　　傅居士更名来闻

无门为法门，日用光中寻，识得真如性，自性返闻亲。

　　甘居士更名来高

生死尘劳一念超，光中日用莫他饶，等闲识得寰中旨，始识超然见识高。

　　汪居士法名来崇

欲超生死莫他求，只在浮生日用周，运动纵横非外得，从胸涌出自风流。

　　题温汤寺

九峰巍势插虚玄，秀发森然别洞天，华石风生雄虎啸，晋云露起骊龙漩，轩辕遗迹古今古，迦叶名山传亘传，涟岸层峦浮水国，温泉潺韵达绵蛮。

　　中秋月华有感

金飙肃露扫岚烟，宝镜高悬满岳川，兔望光明胎纳腹，蚌吞霞影产珠鲜，三秋端正水轮皎，五色精华转洁绵，告报登楼玩赏者，须当取荐见根源。

　　九日雨中

重阳风雨里，此际忆陶渊，篱菊采盈把，白衣酒自添，孟嘉曾落帽，桓景佩萸鲜，时节无空过，烹茗胜绮筵。

　　题梅

干老枝苍暖独回，森严艳丽果奇哉，根深蒂固真藏蓄，雪压霜凝岂折才，粉质芳鲜无蝶舞，金英蔌蕊惹蜂裁，阳和焕卉魁先放，岭畔江边碧灿开。

　　吊周屺瞻居士

话会濂溪后，怀君兴未忘，才能称经国，笔力壮诸方，不应金天促，宜其祚运长，谁知月色里，令我动凄凉。

　　　　　　　(信官柴　进　信士周　珍　周宪文　钟振声
　　　　　　　　文化成　赵　　　　挂资助刻
　　　　　　幻住和尚语录二卷更祈禄位荣增吉祥如意
　　　　　　　　　　　　　　　　　　嘉兴▆▆▆书刻
　　　　　　　　　　　　　　　　　　板存楞严经坊流通)

　　幻住明禅师语录卷第二终
