<!-- { "loadSidebar": true } -->
　　安乐堂。普说。竹椽茅瓦盖新堂。堂角春风布绿杨。到此尽成安乐汉。百骸四体一时康。大众。百骸安乐则一心安乐。一心安乐则百骸安乐。所以道心外无别法。法外无别心。净名云。观身实相。观佛亦然。楞严云。汝身汝心皆是妙明真心中所现物。般若云。一切智智清净无二。无二分无别无断故。如是会得则身病心病。凡病圣病。不假扁鹊卢医。一时解脱。六度万行不须经历阿僧祇劫。当下圆满。然后遇茶吃茶。遇饭吃饭。寒则添衣。热则乘凉。到与么地始为得大安乐。从上乃佛乃祖亲到此地。更欲一切人皆得大安乐。故说大法以安其心。立常住以安其身。述因果罪福以启迪其敬信。所以梵网经云。八福田中看病第一。若父母师僧弟子病皆供养令瘥。如佛无异。高庵禅师云。贫道常阅藏典。谛审佛意。不许比丘坐受无功之食。每遇辰朝。偕诸弟子持钵乞食。心无高下。使获福者一切均等。后所称常住者。本为老病不能行乞者设。山僧昔阅律部。佛在世时每月两巡寮。一日至一寮中。见一比丘涕泣不已。佛云。汝泣何为。比丘云。饥渴病苦故。佛云。汝几日不饮食耶。比丘云。已经七日。佛云。何以无人瞻侍。比丘云。以臭秽故。皆猒嫌而去。佛云。汝不须泣。吾当亲自瞻侍汝。遂为易净衣。浣其污者。给以饮食。复以兜罗绵手为其按摩云。汝今安不。比丘云。世尊金手一按。遍体安乐。佛因为说苦空无常之法。比丘言下证阿罗汉果。归至讲堂。声钟集众。普谕其事。复云。若同居比丘有病。必当互相瞻侍。若猒弃去者。得无量罪。非吾弟子。大众。者便是释迦老子为一切众生安身安心底第一个榜样也。高峰妙禅师居山时。有若琼禅者病中思醋。峰于四十里外乞醋与之。复思浴。峰亦给侍之。琼因浴睹影。忽大悟。述偈云。三十年来颠倒。今日一场好笑。娘生鼻孔豁开。放出无毛铁鹞。者便是第二个为学者安身安心底榜样也。先和尚初住天童时。每以延寿堂未立为恨。一日因云间钱乡绅求嗣。先师遂开导伊捐资建堂施药。钱如命。堂成。钱遂得子。其时山门虽有土木之役。先师一月必数次至堂慰问开示。故堂中常有坐脱立亡者。者便是第三个使学者身心俱安底榜样也。真歇了禅师尝有涅槃堂偈云。访道论交实可伤。经年独卧涅槃堂。门无过客窗无纸。炉有寒灰席有霜。病后始知身是苦。健时多为别人忙。老僧自有安闲法。八苦交煎总不妨。大众。还识得安闲法么。若果识得。非特八苦交煎。纵使剑树刀山。镬汤炉炭亦自安闲。其或未然。同是有漏色身。争免八苦煎逼。山僧初住翠岩。即欲立一堂以安老病。其奈福缘浅薄。三年始成。今特请某为堂主。某为行者。尚冀仰效佛祖之标榜。俯念疾病之酸辛。勤加照拂。使彼身心调适。直到大安乐之地。则功不浪施矣。且道如何是大安乐底去处。爱日到门先晒背。和风送暖不添。衣。

　　普说。理须顿悟。乘悟并销。白云断处见明月。事在渐除。因次第尽。黄叶落时闻捣衣。大众。须知事无理外之事。理无事外之理。若单悟理不除事。此人有眼无足。若单除事不悟理。此人有足无眼。若能理事圆融。行解相应。此人方有语话分。大众要识事么。祇你二六时中胡思乱想。起贪瞋痴。造种种业底猢狲子是。要识理么。祇你一念未生以前。无欲无依。无见无闻底主人公是。你若亲见得主人公一面猢狲子自然不敢作怪。所以祖师门下妙在顿悟。顿悟之后触境逢缘。自能随处作主。纵有无始妄习。一时销融。譬如夜梦千秋。觉已随灭。你若单除事不契理。谓之盲修瞎炼。直饶向六根门头死獦狚地去遏捺。争奈猢狲子依前跳梁。不能驯伏。所以道但得本。莫愁末。在今天下出家者如牛毛。得本者如麟角。所以正宗寂寥。丛林衰落。现前诸公冒险乘危。不远千里百里来求大戒。便是末法精进光明幢。假使普天下出家者皆如诸公。何愁佛法不兴。但受戒亦非小事。律中道。受戒后不得离依止。依止即和尚阿阇黎。谓依止和尚阿阇黎。可以进道。故间有愚钝者终身不得离依止。如今受戒者七八日内草草匆匆。三坛说话尚听不清。何况微细条章。归到家中。衣钵束之高阁。戒相视同故纸。从年卒岁。不见依止一面。何况说欲羯磨。昔迦叶佛时有一比丘度诸弟子不勤教诫。中有一人广行非法。命终堕落为龙。龙法七日一受对火烧其身。肉尽骨存。苦不可忍。自知宿命本作沙门。不持禁戒。师亦不教。遂生瞋念。欲害其师。其师一日同五百商人泛海。龙遂捉船且云。汝掷下此比丘始放汝去。众问其故。龙如上答。众即欲捉此比丘置水中。比丘言。不须见捉。我自投水。因此殒命。大众。据此因缘。为师难。为徒不易。师不教诫过在师。教而不听过在徒。所以今晚有三件事。先与诸公断过。受戒之后不能依止丛林者。凡遇冬夏戒期。必诣依止省觐。无犯自说清净。有犯发露忏悔。此是一。受戒之后当立志参学。不得仍行应赴等事。此是二。受戒之后当朔望诵戒。及学大乘经典。不得为檀越诵血盆三官等伪经。傥有不遵者。即九师及同坛上中下座皆得鸣鼓而攻。追其衣钵。昔世尊谓采菽氏云。若比丘轻慢佛。语犯众学戒。九百万岁堕泥犁中。其间罪人手生铁爪相掴。肉堕痛苦难忍。众学戒梵语突吉罗。五篇中之最轻者。犯此轻戒尚受如此长夜之苦。何况犯五篇中之最重者。其苦尤甚。大众。人命无常。眨眼便是来生。当念泥犁苦。发向上志。专精持戒。努力参究。究取自己主人公。一朝打失布袋。亲见一回。始知理事不二。顿渐无殊。且道除却顿渐理事。如何通信。白云断处见明月。黄叶落时闻捣衣。

　　普说。参禅须求妙悟。不可掠虚。发言须契正宗。不可儱侗。儱侗则正宗不达。卒落野狐之群。掠虚则悟门不亲。终滞知解之网。所以道参须真参。悟须实悟。阎罗大王不怕多语。近代学者祇因悟门不亲。学处不玄。所以语多渗漏。如群盲摸象。各说异端。互相是非。取笑识者。岂不见阿难尊者于楞严会上闻佛开示。身心荡然。得无挂碍。自知心遍十方。见十方空。如观手中所持叶物。一切世间诸所有物皆即菩提妙明元心。心精遍圆。含里十方。反观父母所生之身。犹彼十方虚空之中吹一微尘。若存若亡。如湛巨海流。一浮沤起灭。无从了然。自知获本妙心常住不灭。大慧杲禅师于熏风自南来。殿阁生微凉言下直得一念不生。前后际断。此二尊宿因闻法得悟。悟中境界说来自然不同。雪岩钦禅师于堂中经行。忽见面前如地陷一般。天童先和尚过铜棺山顶豁然大悟。便觉情与无情。焕然等现。你看真个悟得底说出悟由。自然亲切。略举一二。可见从上尊宿无不从真参实悟中来。所以发出一言半句。如木柤羹。铁钉饭。无你咬嚼处。你若是夙有灵骨底直下打破漆桶。你若不会便须薶头真参。岂可掠虚谩人。寒山大士云。我见谩人汉。如篮盛水走。及至到家中。一点也无有。教中所谓大妄语成下无间狱。岂是小事。现前诸公虽未彻悟。且不掠虚。一闻结夏之说。内外踊跃。不惧炎烝。顿忘寝食。要向九夏之中了决无量劫来生死疑团。便是正因行脚衲子。今晚当起期之初。有几件事先与诸公议过。第一不得闲坐。第二不得妄想。第三不得瞌睡。第四不得学转语。第五不得念话头。依得此五件事。敢保一切禅病自然脱落。大众。须知此事元不涉文字语言。天下老和尚万不得已。垂一机一境。开口见胆。要你直下彻去休去歇去。生死病根顿尽去。譬如良医相似。据你所害底病下一剂药。要你通身汗下。其或服药不效。便须另觅良方。不可向人道。我病虽未愈。药已吃得纯熟了。而今念话头者亦然。十年二十年抱个死话头去念。却向人道。我工夫做得纯熟了。话头不间断。痴人。你若不求妙悟。纵念百年有何所益。此近代参学者大病。牢牢靠着一句话头。如乞儿杖子相似。纵遇知识当机直指。渠亦不顾。又有一等卤莽禅和。被知识逼拶得紧。祇管去学转语来唐塞。也不管自己悟不悟。信口胡柴。岂不见云居初住庵时。兴化问。权借一问。以为影草时如何。居无语。化云。情知你答不得者话。不如礼拜了退。可见古人慎重。不妄发言。至若瞌睡妄想。参禅通病。不待细言。古德云。若人静坐不用功。何年及第悟心空。直须提起吹毛利。要剖当阳第一义。可见闲坐取静亦是大病。蓦竖如意云。大众。山僧提起吹毛也。还见第一义么。掷下云。急着眼觑。

　　普说。百舌无声鵙又鸣。物情迭变洵堪惊。胸中未得空诸有。万象依前翳眼睛。大众。一切诸法本来空寂。不待离散败坏而后为空。天地若不空则不消陨。日月若不空则不沉没。山河若不空则不崩竭。四大五蕴若不空则不离散。乃至三界二十五有内外诸法皆是空华。都无实有。若知得一切皆无有实。便是出生死底捷径。所以道知是空华即无轮转。亦无身心受彼生死。非作故无本性无故。大众。既无生死。又无轮转。为甚六趣升沉至今不息。良以一切众生从迷至迷。不觉不知随顺业识。妄生执着。于无生死中妄见生死。于无是非处妄起是非。于无人我处妄分人我。于无迁变处妄见迁变。所以道心生则种种法生。心灭则种种法灭。又道如我心空诸法空。千品万类悉皆同。故庞居士向一口吸尽西江水。言下心空及第。二祖于觅心了不可得处始得心安。心既不可得则六根。六尘。六识。十二处。十八界及一切诸法皆不可得。一切诸法既不可得。则本来面目触处全彰。蓦竖如意云。还见本来面目么。你若未得心空底。毕竟唤作如意子。要且不见本来面目。者个说话唤作入理深谈。你若未得心空。见人说道理便作道理会。见人向上提持便作玄妙会。见人说空便着空。见人说有便著有。譬如矮子看戏。随人上下。日前有个禅客入室中请益云。达得无常苦空是小乘法。如何是大乘真空。山僧便打。客茫然。诸人还知棒头落处么。若也知得。则四句俱离。百非顿绝。尽无边香水海。遍微尘国土是自己一个清净法身。求于空有二相了不可得。其或未然。冬至日长。夏至日短。瞬息百年。三途路险。珍重。

