<!-- { "loadSidebar": true } -->
　　体幻禅人等偕普明尼请上堂。僧问。倾囊敬饭五湖僧。不待金牛唤始明。法令已行三界外。请师一语示无生。师云。空中骑铁马。进云。渠侬尽是英灵汉。为甚转身不得。师云。被底放风筝。乃云。苾刍苾刍尼。求戒复求法。弟兄十二人。人人不欠乏。既不欠乏。复求何事。沙囊如未开。杯蛇难自吐。

　　成道日。开大锅请化主募大殿。兼谢何介甫居士斋。

　　上堂。僧问。灵峰亲坐断。万象寂无形。正眼从兹豁。谁看中夜星。师云。玉华坠处山河隐。进云。始本原不二。悟境何多门。师云。金锡敲时虎豹惊。进云。恁么则掀翻海岳求知己。拨乱乾坤见太平。师云。古庙里师子。乃云。夜半睹星悟道。锅是铁造。毫端现宝王刹。千重百匝。种谷决不生粟。介尔景福。且道各化一方。有何所长。铁船款乃泛沧浪。

　　打七。晚参。七日便要悟道。一锹便要挖井。井深必假工成。道近刹那可省。且道省后如何。雪覆万山寒。孤峰仍露顶。

　　除岁。大觉和尚寄天童先和尚顶相至。上堂。巍峨顶相千圣难窥。赫奕威光万灵叵测。一一骑声盖色。头头迈古超今。遍现百亿州都。了无踪迹。历尽尘沙岁月。杳绝春秋。若非嫡骨儿孙。争解全身描出。大众。大觉法兄以至公无我之手眼。描得至尊无上之面目。毫发无差。远寄西江。以表同门法印。适来迎笑堂中已自当阳展示。诸人还曾亲见也未。若也见得亲切。便可遐畅先宗。扶衰起獘。其或见刺未抽。不免重重指注。遂展手云。见么。人生相识贵知音。水入水兮金博金。泗洲圣向扬州现。铁树华开香满林。

　　岁朝大雪。恒辉知浴五旬初度。请上堂。僧问。元正启祚。万物咸新。斩新条令即不问。如何是本来父母。师云。恒辉遍界。进云。如何是现在父母。师云。遍界恒辉。进云。如何是未来父母。师云。个个绝囊藏。进云。三世父母蒙亲指。报恩一句请师宣。师云。一枝梅绽万家春。进云。恁么则万邦歌舜化。千古乐尧年。师云。祇知白雪寒侵骨。谁信红炉冻杀人。问。新年头佛法即不问。尼父因甚五十犹学易。师云。春风初解冻。乳燕渐归巢。进云。如何是易。师云。太极收不得。乃云。父母未生前恒辉遍界。父母既生后遍界恒辉。与么见得。便知四十九年无非可断。百千万岁无寿不延。是故贤圣生时瑞雪庆云常现。象龙所至深渊峻石俱灵。然虽如是。欲明石里无瑕玉。须荐生前不老人。卓拄杖。下座。

　　晚参。若论此事。譬如野火烧山一般。星星之火顺风一吹。纵使万壑千峰。枯枝腐草一时鞠为灰烬。且道烧尽后如何。青山依旧白云中。

　　上元。留两序兼荐玉庵承公。上堂。灯月交辉未为真照。主宾互换方见作家。若非异目超宗。争解同生同死。所以建大厦非一木之能。济巨川非一人之力。然静久思动。人之常情。去去又来。丛林通例。且坐断去来。不涉动静一句作么生道。击拂云。棒头喝下承当得。遍界无非碧玉庵。

　　晚参。一期曾未竟。心识已纷飞。壁角抄方语。闲房话别离。曲谈犹梦梦。直指谩孜孜。珍重参玄客。精神莫浪施。复举芝禅师上堂云。翠岩路险巇。举步涉千溪。更有洪源水。滔滔在岭西。师云。山僧即不然。翠岩路坦平。南北任君行。谁信鼓钟石。朝朝夜夜鸣。

　　解制。上堂。昨日有人从河北来。却得江西信。说道西山顶上去冬冻折一株老松。压倒五百人家屋子。今春铁树宫前又被人偷去一员古井。唯有杏华村里无底草鞋甚贱。一分买得一双。诸人明日出山去。各须买取。不得忘却。便下座。

　　涅槃。上堂。僧问。未离兜率降王宫。处处岩花绽晓风。向道如来原不灭。双林何事去匆匆。师云。竹密不妨流水过。进云。恁么则石火电光追不及。大千沙界现全身。师云。如何是世尊底全身。僧弹指。师云。且莫认奴作郎。问。毗蓝初诞。已显本具之尊。双树言归。直示无生之体。请问如何是无生之体。师云。迟日江山丽。进云。九天云影净。遍界悉清辉。师云。瞎老婆吹火。乃云。毗蓝园里不曾生。双林树下何曾灭。祇此不灭与不生。便是眼里黄金屑。所以世尊道。若道吾灭度。即非吾弟子。若道吾不灭度。亦非吾弟子。毕竟如何。到江吴地尽。隔岸越山多。复举秦跋陀禅师问生法师云。法师讲何经。生云。涅槃经。陀云。如何是大涅槃。生云。涅而不生。槃而不灭。不生不灭。是涅槃义。陀云。者个是如来涅槃。那个是法师涅槃。生云。涅槃之义。岂有二耶。某甲祇如此。未审禅师如何。陀竖如意云。见么。生云。见。陀云。见个甚么。生云。见禅师手中如意。陀将如意掷地云。见么。生云。见。陀云。见个甚么。生云。见禅师手中如意堕地。陀云。观公见解。未出常情。何得名喧宇宙。生不能加答。大众。生公说法。能使顽石点头。因甚向跋陀面前重重纳败。益见画饼不可充饥。敌胜还他师子。敢问现前大众。如何是大涅槃。众下语不契。乃云。诸人要见大涅槃么。雨洗淡红桃萼嫩。风摇浅碧柳丝轻。下座。

　　结夏。上堂。僧问。三月安居。泥里洗土。剿绝一句作么生道。师云。雨花桥畔水。今古向东流。进云。莫是他安身立命处么。师云。逐逐驽骀步。且非师子花。进云。龙得水时添意气。虎逢山势长威狞。师云。方木逗圆孔。乃云。疾风暴雨来。满庭水漉漉。不必再三请。我自登曲录。中途不许停。古庙不许宿。拶断虚空筋。舌头原是肉。喝一喝。复举庞居士偈拈云。护生须是杀。尼寺觅胎发。杀尽始安居。枯桩系老驴。要会个中意。泥蛇咬鳖鼻。铁船水上浮。热处冷飕飕。大众。庞公葛藤已为汝等剿绝了也。还有直下知归底么。脱或未然。九旬策起双眉看。一点疑消万法通。

　　端午。上堂。僧问。天童先和尚云。到底输却自家宝。如何是自家宝。师云。持灯觅火人无数。进云。一刀斫尽虚空时如何。师云。你刀子在甚么处。进云。礼拜去也。师云。口衔羊角。乃云。五月五。是端午。河下竞龙舟。乡间缠角黍。往来今古人。岁岁常如此。衲僧家。越今古。日夜不曾眠。克期超生死。且道生死作么生超。击拂云。悬崖撒手后。遍界赤条条。复举天童山翁和尚因僧问。人间此日划龙舟。鼍鼓声声竞碧流。林下道人无别事。请师显露个宗繇。山展拂子。僧云。恁么则觌面无私去也。山云。刺瞎汝眼。大众。觌面无私。近来禅和个个会说刺瞎汝眼。十个有五双茫然。试问大众。拂子在山翁和尚手里。不曾动着纤毫。因甚却刺瞎者僧眼。若也会得。尽大地无一纤毫过患。若也不会。直须到西天问取阿那律。

　　晚参。武宁细茶是化来供众底。进贤黑豆是供山僧底。供养山僧底大众有分。供养大众底山僧亦有分。山僧与大众非二亦非一。众中未得入头底直须荐取山僧。已得入头底须向大众边会取。即今茶已饮了。豆已吃了。大众边事且置。祇如山僧终日与诸人同行同住。同坐同起。还有亲见山僧面目底么。试出来说说看。一僧云。武宁细茶。师云。武宁细茶与山僧面目有甚交涉。僧云。有水皆含月。无山不带云。师以如意连打两下。

　　上堂。禁足半阅月。足不离地走。赤肉团边无位人。汗珠日落两三斗。大众。无位真人本无相貌。因甚却有汗出。还知么。月色和云白。松声带露寒。昔临济祖师上堂云。汝等诸人赤肉团上有个无位真人常在面门出入。未证据者看看。时有僧问。如何是无位真人。济拦胸擒住云。道。道。僧拟议。济拓开云。无位真人是甚么干屎橛。长沙和尚闻之乃云。万法一如不用拣。一如谁拣谁不拣。即今生死本菩提。三世如来同个眼。大众。二老尽力提纲。争奈时流不免错认。互说异端。所以差以毫牦。失之千里。翠岩也下一着。要与二大老相见。卓杖云。猛虎咬大虫。泥蛇吞鳖鼻。

　　上堂。僧问。把住则黄金失色。放行则瓦砾生光。不逐四时凋。不落圣凡数底来。未审把住即是。放行即是。师云。葫芦牵蔓上长空。进云。只如龙吟雾起。虎啸风生又作么生。师云。姑苏城外寒山寺。黄鹤楼前鹦鹉洲。僧举坐具云。有意气时添意气。不风流处也风流。师云。如何是风流底句。进云。口吞佛祖。眼盖乾坤。师云。好与三十棒。问。如何是诸佛出身处。师云。马腹驴胎。进云。薰风自南来。殿角生微凉。意旨如何。师云。前三三。后三三。乃云。山僧昨晚与堂主商量道。天气炎烝。说得几句淡话也不济事。明早不升座也罢。堂主云。旦望五参。诸方常套。既为求法。岂惧炎烝。犹冀慈悲。以法布施。山僧云。诺归到室中。不觉酣睡。忽作一梦。梦见瞌睡魔王与尖觜蚊子在僧堂中厮闹甚喧。瞌睡魔王道。你者畜生太煞无状。我此堂中兄弟个个是克苦真参底。三更五更不眠不坐。你何得贪己口腹。啾啾乱鸣。咂彼肌肤。蚊子道。你者魔王且莫懵懂。古往今来被你魔过多少禅和子。如螺蛳蚌蛤。昏昏昧昧。空丧天日。吃尽无限生受。盛尽无限香板。若不是我深锥痛劄。争得睡眼豁开。两个喧竞不已。云门扇子忍俊不禁。从旁跳出。扑地与伊一击。两个直得疾走无边。忽报钟鸣。山僧醒来。始知是梦。大众。昨夜床上作梦。今朝座上说梦。且道梦话还当得上堂法语也无。若道当得。尽大地人无有一个不作梦者。又用祖师西来作么。既当不得。今日上堂。当说何法。还闻么。其或未然。待你睡醒来。再与你道。

　　上堂。僧问。大颠摈首座。翠岩摈堂主。是同是别。师云。天地悬隔。进云。大颠摈首座。淆讹在甚处。师云。指东瓜。骂葫芦。进云。依稀似曲才堪听。又被风吹别调中。师云。果然。问。傀儡线断事如何。师云。六月卖松风。人间恐无价。乃云。六月卖松风。人间恐无价。若到翠岩门。一文也不直。何谓如此。山深无六月。大众。诸人个个在深山中经冬过夏。还识山中景况么。脱或未知。山僧为汝指出。卓拄杖云。桃花流水杳然去。别有天地非人间。

