<!-- { "loadSidebar": true } -->
　　解制。上堂。九十日中参得底。不劳拈出。数千里外学来底。阁向一边。觌面无私。便请相见。僧问。大事未明。名为结制。大事已明。始为解制。正当解制一句作么生道。师云。雪晴山脊现。进云。谢师指示。师云。杓卜听虚声。僧便喝。师云。好一喝。祇是你不知落处。问。结制与解制。不同亦不异。如何是无同异底句。师云。屋角梅华开已遍。溪边弱柳正扬眉。乃云。春日晴。春鸟鸣。春华吐蕊春树萌。西来大意十分明。演若迷头心自茕。不须茕。迦叶峰前路坦平。春江浩淼春水盈。春风无恙片帆轻。况值九旬功告成。住者仍住行者行。舟行陆行。远行近行。一任迢迢。东浙与南京。芒鞋蹋破归来也。依旧双眉眼上横。然虽如是。中途或遇卒风暴雨。前面是焦尾大虫。后面是南山鳖鼻。左边是万丈悬崖。右边是无底深坑。当恁么时。进不得。退不得。左不得。右不得。作么生是诸人出身底活路。若也道得。独步丹霄。若道不得。莫道翠岩山势险。前头更有最高峰。复举归宗禅师因僧辞去。宗云。甚处去。僧云。诸方学五味禅去。宗云。诸方有五味禅。山僧者里祇有一味。僧便问。如何是和尚一味禅。宗便打。黄檗和尚闻云。马师会下出八十余员善知识。个个屙漉漉地。唯有归宗较些子。师云。大小归宗。正是驴拣湿处尿。说甚么较些子。直是未在。翠岩者里也没有甚么一味五味。爱暖同烘榾柮炉。破寒共植青松树。饥则云堂恣饱餐。倦来坏衲支头睡。众中或有睡不着。唤不醒底衲僧要向诸方学五味禅去。但向他道。途中善为。且道与古人是同是别。

　　大悲生辰。上堂。金沙滩上。丑态异常。玉浪堆中。痴心转甚。是处放憨。卖俏随方。撒土扬沙。恼乱天下众生。三十乌藤有分。竖拂云。即今又向山僧拂子头上现出千手千眼。口喃喃地说道。应以比丘身得度者。即现比丘身而为说法。应以居士身得度者。即现居士身而为说法。山僧道。大士大士少卖弄。我且问你。居士身已现了。作么生是所说底法。大士道。风暖鸟声碎。日高华影重。掷拂子云。放过一着。复云。大众还识现前皈依底刘居士么。三年以前。山僧因避兵泐。潭居士冒暑相访。为竟夕之谈。中间自序参见诸尊宿机缘。末云。弟子做工夫至急切处。只要杀人时如何。山僧云。试借刀看。士沉吟。山僧便掌。士释然作礼。嗣后山僧住翠岩。居士复寄书云。自蒙指示后。虽随缘应物而不挂寸丝者。自在独露一头。展开两手。其何敢忘宝珠峰顶一掌之恩。复以高峰海底泥牛偈演成四首云。海底泥牛衔月走。忽听海门师子吼。泥牛颤得口开张。吐月流涎三百斗。岩前石虎抱儿眠。怀中迸出乳如泉。腥闻百族咸相造。尾埽成堆一口吞。铁蛇钻入金刚眼。眨紧眼皮蛇尾亶。蓦然突出顶门来。独露狞狰谁敢瞷。昆仑骑象鹭鸶牵。牵至眉端遇普贤。喝下昆仑骑着象。一行白鹭上青天。大众。高峰大师从无中唱出。可谓耀古腾今。刘居士向矢上加铁。不妨风流儒雅。山僧杜撰。亦有一偈。露柱着靴行水面。灯笼乘马到峰前。炉中飞出三冬雪。碓觜华开香满天。卓拄杖。下座。复唤刘居士近前云。作偈作颂。意识卜度得来。祖师门下贵在当机。当机道得。始见真参实悟。试问居士。如何是金刚正眼。士云。无所视。师云。未在。更道。士云。瞎。师云。放汝三十棒。士礼拜。

　　庐山隐光禅人送米入山饭僧。上堂。僧问。承古有言。世间有五种不易。如何是不易底事。师云。黄龙犹在。进云。更有一种不易。是甚么人。师云。面南看北斗。进云。学人一番提起一番新去也。师云。郑州出曹门。问。扭合虚空架万弓。归来龙象隐重重。当仁不让多英俊。虔请吾师一句通。师云。天高群象正。海阔百川朝。进云。灯笼露柱笑和尚时如何。师云。脚跟下蹉过了也。进云。毕竟承谁恩力。师竖拂子。进云。从前汗马无人识。祇要重论盖代功。师云。兔子吃牛你。乃云。西山僧吃庐山米。世上人修天上因。施受谛观如梦幻。当阳现证本来身。大众。上是日月星辰。云霞烟雨。下是山河大地。草木丛林。外六尘。内六根。中六识。悉是空华。皆非实相。那个是本来身。竖拂云。还见么。若向者里证得。高超三界。独拔四生。若证未得。三界无安。犹如火宅。众苦充满。甚可怖畏。所以劳他黄面大师屈曲垂慈。多方接引。千说万说。打尽葛藤。直至法华会上开方便门。示真实相。放出眉间白毫大光普照。当恁么时。还有文字相也无。还有言说相也无。还有心缘相也无。言说文字皆离。争奈群疑满腹。旁边幸有个文殊大士。是他屋里人。知他屋里事。乃云。今佛放光明。助发实相义。竖拂云。者个是放底光明。那个是实相义。击拂云。横塘宿鹭斜飞起。几只银瓶挂树腰。复举青原思禅师因僧问。如何是佛法大意。思云。庐陵米作么价。师云。大众。还识青原老汉立地处么。但见皇风成一片。不知何处有封疆。

　　张不空居士六旬初度。请上堂。有物浑成。先天地生。寂兮寥兮。独立而不改。周行而不殆。可以为天下母。吾不知其名。字之曰道。大众。昨夜老聃倒骑青牛。上三十三天。撞着帝释云。憍尸迦。恭喜贺喜。帝释云。贺喜个甚么。老聃云。憍尸迦。汝不知耶。我南阎浮提内。长定乡间。六十年前生下个优婆塞。字曰张不空。敬信三宝。勤修十善。他日善法堂中又添一人。是故特来相贺。帝释云。善哉善哉。希有希有。但愿普天之下。皆持五戒。修十善。则干戈偃息。河海晏清。狱可空。刑可措。阎罗老子听见。忿然从地涌出云。好大哥。尔赏善。我罚恶。假使普天之下皆持戒修善。我辈当作何事。正恁么时。舜若多神出来。震声一喝云。住。住。者里是甚么所在。说善说恶。说赏说罚。岂不见老聃道。有物浑成。先天地生。既是先天地生。汝二人作么生赏得罚得。既赏不得。天堂曾弗住。既罚不得。地狱岂能留。然虽如是。我更为你勘过。者老汉遂趋前云。老聃。你道有物浑成。是甚么物。字之曰道。是甚么道。若也道得。我将舍身为床座而供养之。若道不得。椎折你青牛脚。老聃被伊一问。直得无言可对。无理可伸。依旧倒骑青牛。归达磨峰下默然而坐。众中还有为老聃出气者么。出来与翠岩相见。如无。翠岩却请木上座为渠出气去也。卓拄杖云。六般神用空不空。一颗圆光色非色。寿山何啻大椿年。尘沙劫又尘沙劫。喝一喝。

　　无住道人请上堂。僧问。大道不分男女相。如何是大道。师云。步步蹋着。进云。蹋着后如何。师云。长江依旧向东流。乃云。无知是真知。无见为正见。无住为净住。无心是道心。道心既生。凡情自尽。凡情既尽。圣解不留。掣开金锁。玄关直透。向上一窍。且如何是向上一窍。山云海月俱抛却。赢得庄周蝶梦长。

　　余行一行嗣二居士请上堂。萨陀波仑卖心肝而求般若。焦砖打着连底冻。怛萨阿羯舍全身而求半偈。刹竿头上仰莲心。乃至断臂安心。推门折脚。一口吸尽西江水。半路俄闻丹桂香。者一队不唧溜汉虽是医得眼下疮。争奈剜却心头肉。殊不知红尘堆里人人鼻孔辽天。赤肉团边个个壁立万仞。青峰杳霭。绿树阴浓。鱼跃鸢飞。樵歌牧唱。断崖雪瀑。轰动地之晴雷。幽谷烟霞。布遥天之秀色。文殊普贤。起佛见法见。贬向二铁围山了也。众中还有出类拔萃。独脱无依者么。若有。便可与祖佛为师。人天作眼。可以移风易俗。释缚解黏。可以点铁成金。点金成铁。不求福而福至。不修慧而慧生。不祈嗣而嗣满寰区。不延龄而龄同龟鹤。然虽如是。人从建昌来。却得武昌信。又作么生。参。

　　佛诞。升座。兼请监寺书记。监修侍者及谢净修尼斋。僧出。画圆相云。正恁么时。还是降生耶。涅槃耶。师云。铁牛吞大象。进云。和尚何不别道取一句。师云。罕逢穿耳客。多遇刻舟人。乃云。三脚驴才生。儿孙遍天下。一字不着画。文彩已全彰。鈯斧拈来。玉殿琼楼齐现。扇子既破。犀牛蹄角分明。若向者里着得只眼去。便见得未离兜率。已降王宫。未出母胎。度人已毕。是最初第一杓恶水。金团选家。玉象跨日。入摩耶腹。降净饭宫。分手指天地。作大师子吼。上下及四维。无能尊我者。是第二杓恶水。末后于灵山会上拈起金色波罗华。瞬视大众。是第三杓恶水。西天东土。四七二三。乃至天下老和尚被此三杓恶水一泼。落尽眉须。纵使城东老姥。调达魔王。乃至三界内外。若男若女。若老若少。跛鳖盲龟。虾蟆蚯蚓。悉无回避处。山僧今日特为诸人雪屈。却将一杓恶水泼者黄面老汉去也。乃云。美如西子离金阙。娇似杨妃下玉楼。犹把红罗扇遮面。不令人见转风流。

　　天中节。上堂。举天童悟和尚云。今朝五月五日。知事头首请老僧升座应个时节。老僧无计可处。何以雄黄烧酒固也不可。要且无个铜钱买糯谷。思量到计穷力极。忽然得个富不有余。贫无不足底平等法门。正可以与世移风易俗。遂竖起双拳云。祇将者两个大粽子供养大众。一任横咬竖咬。忽然咬着自家底。直教人人饱足。免得穷厮煎。饿厮炒。为甚如此。到底终输自家宝。师云。天童老汉大似空拳诳小儿。若是者个粽子。莫道现前大众无下口处。纵使三世诸佛出来看即有分。翠岩者里有饭噇饭。无饭歠粥。不将角黍缠。不用兰汤浴。随俭随丰。千足万足。足即不无。试问大众。如何是自家宝。抴拄杖。便下座。

　　优婆夷礼千佛名经。披剃。请上堂。顶相巍难见。今朝始豁开。眉间舒佛眼。刀下断凡胎。有发还须剃。无须不用栽。末山芳躅在。绍续是英才。复举昔有秀才参长沙岑禅师。因看千佛名经次。遂问。百千诸佛。祇闻其名。未审居何国土。还化物也无。沙云。黄鹤楼崔颢题诗后。秀才还曾题也未。才云。不曾。沙云。得闲题取一篇好。大众。长沙古佛善应来机。争奈措大犹忙。遂辜鹤楼胜概。今日或有问翠岩。百千诸佛。居何国土。但向他道。碧玉殿流声浩浩。紫金光涌汗淋淋。

