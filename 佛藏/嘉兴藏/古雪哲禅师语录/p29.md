<!-- { "loadSidebar": true } -->
　　辛茆腊。顽石禅人设茶。偕两序大众稽首。请云。诸佛出世。皆有生缘。历祖降灵。各叙行脚。吾师续天童之正脉。复翠岩之禅庭。三载开炉。千指围绕。愿示行由。以开来学。师云。日出西方夜落东。众云。不会。师云。且归本位坐。看取画虚空。众归位。师云。山僧本无姓字。亦无方所。无端于甲寅年十月初四日亥时。幻现于建宁府瓯宁县之高阳乡。前一夕先母余氏梦一老僧。须眉如雪。从峨嵋来借宿。乃分娩。甫出胎。遂不茹荤血。先父陈氏。讳之奇。为邑庠生。尝谓人曰。吾先代多好善乐施。每遇饥岁。仓廪为之罄空。后世子孙必有起者。观此子沉潜温敏。动止有则。似非常儿可比。因命名国宾。字宾王。稍长随父读书于山寺中。极喜闻梵呗之声。每晨盥漱毕。即同胡跪结印。默持准提咒三七遍。年十六翻然有出世之志。乃随先祖出家于黄岩。礼本师上体下空剃染。命名真哲。字若鲁。尝自思曰。此世界中不知有几许人。人中有几许凡。几许圣。即此世界凭何而立。一日阅中峰警策歌。至三界尘劳如海阔。无古无今闹聒聒。尽向自家心地生。一念不生都解脱处恍然自得。即有志遍参。一日阅传灯至青州布衫话。如撞铁壁。闷不自解。乃闭户绝食。竟日趺坐。揭字于门曰。今日不出户。久之无所得。闻天童法席冠海内。遂定向往。辛未冬始腰包出岭。道过梦笔。为觉浪和尚所留。壬申同抵武林。闻其力诋天童。且信且疑。莫决去就。侍行吴楚中原三载。衣不解带。胁不至席。虽执爨负舂。采薪乞食。靡不为之。然于本参毫无影响。甲戌冬乃弃去。从颍州至天童参先师。相见次便问。向上一路。千圣不传。棒喝交驰。合明何事。先师便打。山僧云。明知生是不生之法。为甚被生死之所流。先师打云。还知么。山僧云。便恁么去时如何。先师云。赚杀阇黎。一日问。万法归一。一归何处。先师云。万法且置。如何是一。山僧竖一指。先师云。此犹是万法。毕竟如何是一。山僧无语。先师便打。每入室长跪请益。先师唯大棒打出。二六时中犹如木人。直得东西不办。南北不分。日则随众作息。夜则倚柱为床。一日求侍者单。先师云。老僧无侍者。山僧云。大尊贵生。先师笑云。你因甚要作侍者。山僧云。朝夕得亲近和尚。先师云。如何是你亲近处。山僧呈偈云。如何是我亲觐处。觌面当机绝回互云云。先师指觐字云。此字错了。山僧云。未审当用那个觐字。先师以杖蓦口指。山僧当下豁然。便趋出。次日入室云。某甲有个见处。特来呈似和尚。先师云。你见处作么生。山僧画一圆相。先师云。也当不得。山僧作礼而出。从此于本分事了无疑滞。但于古人公案犹不能尽透。临机用不出。一日随先师开万工池次。山僧问。起石挑沙即不问。冒雨冲风事若何。先师便打。山僧云。恁么则个个壁立万仞去也。先师亦打。丁丑春以出山养病呈偈。有室中若个呈新见。杖下吾曾豁正眸之句。先师云。如何是你豁开底正眸。山僧云。瞎。先师云。作么生是瞎底意。山僧无语。先师云。绝后再苏。欺君不得。须知有者一步工夫。此去不得浪游。病愈即还山。山僧奉命。至武林调息半旬。即上径山参雪峤师太道。过瓶窑遇永觉和尚。遂问。闻师亲见寿昌老人是不。觉云。是。山僧云。如何是寿昌得力句。觉云。若有得力处。不到于今。山僧云。者便是寿昌得力处么。觉云。汝何多事。山僧云。也不得放过。到语风居见雪师太。才度香仪。太接得便云。汝那里得来底。山僧便掌。太把住云。者小禅和。得恁么无礼。我不会打那。山僧云。师太作打会那。太乃笑。山僧礼拜起。复问。雪覆孤峰时如何。太云。愁杀人。雪厌梅华时如何。太云。落也。雪点红炉时如何。太云。化。雪消春到时如何。太云。一点也无。山僧云。恁么则片片不落别处也。太便喝。山僧亦喝。便礼拜。太云。老僧自住山以来。并不见一个　利衲子。当时唯有个道开禅者。是福建老。颇有些气息。山僧云。是家母舅。太云。怪道外甥多似舅。即赠行脚诗一律。中有绽衲浑身都是语。快情唯汝自相宜之句。乃留休夏于杂华庵。庵去语风居十里。太一日亲过庵相看。山僧门迎。太取下笠子。山僧接得便问。天不能盖。地不能载。因甚被者笠子遮却。太休去。山僧随后作礼云。适来造次。夏满辞返天童。太为作偈送行云。今朝喜见雨中秋。万叶将为不自由。独许梧桐通此窍。一枝飘泊逐寒流。到径山大殿。遇雪关和尚上堂。山僧出众问。独步大方时如何。关云。你脚跟点地也未。坐断孤峰时如何。关云。老僧在者里上堂。处处逢渠时如何。关云。面面春风。山僧云。恁么则雪消双径滑。云散五峰清。关云。洞口桃华开也未。山僧云。已被风吹落。关云。何曾梦见灵云。山僧云。且喜大众证明。关云。证明个甚么。山僧便喝。关云。再喝喝看。山僧连喝两喝归众。关云。鼓粥饭气。到云门见尔密和尚。问。未得底人如何下手。门云。向无下手处下手。已得底人如何保任。门云。直须恁么去。已得底人与未得底人相去多少。门云。今日是几。山僧云。恁么则圣凡不二观也。门云。犹是自家见。山僧云。谁知席帽下。元是昔愁人。门云。如何是昔愁人。山僧便喝。门云。也当不得。山僧云。疑则别参。门留结冬。命掌记室。山僧观尔老说法酬机。从容自在。邋邋遢遢。不衫不履。了无近时装点扭捏之习。诚本色宗师。乃就职。期中痛自策励。必以大悟为期。机锋转语。影响边事拨向一边。时中但自揣云。瞎底意旨分明会得。因甚临机道不出。古今公案祇是一个道理。因甚透不得。日夜鞭逼。一日经行次。闻僧举开善谦与宗原驰书公案。直得如放下重担相似。归单坐十余枝香。无著欢喜处。当尔之时并不见有身心世界。亦不见有昏沉妄想。正所谓常光现前。壁立万仞底境界。从前疑处如开门见山。因述偈云云。次日值门落堂。考工夫次。山僧出众问。脱却汗布衫。且无虱子咬。一夜得安眠。清晨起得早。试请宗师大人考一考。门低头良久。山僧作整冠束带势云。一色杏华红十里。状元归去马如飞。便归众。门云。你看者丑驴乱做。山僧便作驴鸣。门便归方丈。一日门上堂。山僧问。马祖一喝。百丈为甚么三日耳聋。门云。今日云霭霭。雨霏霏。声未绝。山僧便喝云。犹打葛藤在。门云。也须细细嚼过。山僧云。谁人知此意。令我忆天童。便拂袖归众。解制上堂。山僧问。两堂共聚千余指。大彻心源有几人。门云。并无一个。山僧云。恁么则临崖看浒眼。特地一场愁。门云。阇黎又作么生。山僧云。九万里鹏才展翼。数千年鹤便翱翔。当日辞返天童。相见次即问。单刀直入。拟取师头时如何。先师云。放汝三十棒。山僧便礼拜而出。次日入室云。昨日触迕和尚。先师云。道甚么。山僧云。装聋作么。先师拈棒。山僧便出。一日先师为佛音兄举火。将法语揭于壁上。末云。中有六字欠妥。大众为我改之。山僧呈偈云。谩言打草惊蛇出。自是怜儿丑不知。六字已更停妥了。好看纸墨未形时。先师览毕乃云。你是死蛇。惊你作么。山僧便向先师肋下筑一拳云。且解咬人。先师微笑。一日开路次。路有两条。先师云。祇开一条罢。山僧云。两条都要开。先师云。一条尚错。何况两条。山僧云。不见道路路透长安。先师休去。先师一日举熏风南来话问山僧。你作么生会。山僧云。山月如银牵野兴。闲行不觉过峰西。先师云。此是老僧底。山僧云。拈匙便举手。吃饭便张口。不是师子儿。争解师子吼。先师大笑。一日又举熏风南来话问山僧。山僧便掌。先师亦打。山僧礼拜。一日举有句无句话问山僧。山僧云。云在岭头闲不彻。先师云。大慧因甚道到者里如狗舐热油铛。山僧云。祇为滞句承言。一日先师阅雪窦颂古次。至楚王城畔朝宗水。喝下曾令却倒流问山僧。作么生会。山僧便喝云。者老汉莫不识痛痒。一日入室中云。某甲有个颂子。呈似和尚。先师云。拏来看看。山僧展两手。先师便打。山僧云。者老汉颂子也不识。一日先师问。眼处闻时始得知。意旨如何。山僧云。动容扬古路。不堕悄然机。先师云。汝今日始作得老僧侍者。山僧云。是何言欤。一日呈偈云。一入天童五岁除。个中消息自如如。汗衫帽子都稀破。扁担芒鞋尚拮据。眼底了无尘世梦。灯前漫读古人书。深藏丘壑看时节。腊尽春归万物舒。先师览毕。顾旁僧云。者小老却参得禅。自此室中朝夕叩击。投机语句颇多。不能悉举。辛巳冬侍先师于祁御史密园。一日礼辞先师住山。先师痛骂不已。复呈偈云。何事冲寒离杖侧。把茅欲向碧峰蹲。目前残局浑休论。壮志深深在报恩。先师亦不阅。唯加骂詈。山僧云。某甲终不敢辜负和尚。竟礼辞。至西江南安卧云庵。与二三衲子火种刀耕。吃璎珞粥。将有终焉之意。未及一载。忽闻先师讣音。乃出山买舟东下。至洪州遇同参健堂义公。公以世道乱离。江河梗塞。再四挽留于西山白法结茅。自癸未至今。倏忽九载。而埽塔之念无时暂置。今秋始获遣专使一通法嗣书埽先师塔。伏承山翁林野两法兄述偈。上堂极口奖导。山僧自惟不唧溜。资性椎鲁。在俗既未能博通经史。出家又未曾遍历讲筵。行脚参禅受尽波吒。枉用许多心力。唯是将勤补拙。始有今日。诸公切不得学山僧不唧溜汉行径。若学山僧行径。和诸公亦不唧溜。今晚因顽石禅者请叙行实。不惜向虚空中图画一上。回观三十余年事。犹如昨梦。且道未入母腹时。诸公向甚处与山僧相见。击拂云。石头点处天华落。云脚收时夜月明。

　　古雪哲禅师语录卷十一
嘉兴大藏经　古雪哲禅师语录


　　古雪哲禅师语录卷十二

　　嗣法门人传我等编

　　问答机缘

　　僧问。如何是宾中宾。师云。十扣朱门九不开。如何是宾中主。师云。满身风雪又归来。如何是主中宾。师云。入门懒睹妻儿面。如何是主中主。师云。拨尽寒炉一夜灰。宾主已蒙师指示。向上宗乘事若何。师云。脚跟下痛与三十棒。

　　问。如何是死句。师云。嘉州大象。陕府铁牛。如何是活句。师云。陕府铁牛能哮吼。嘉州大象念摩诃。

　　问。杲日当空。无所不照。为甚者边有。那边无。师云。阇黎且莫认影。

　　问。如何是藏身处没踪迹。师云。月落潭无影。如何是没踪迹处莫藏身。师云。云生山有衣。

　　问。赵州道。佛之一字。吾不喜闻。是如何。师云。一翳在眼。空华乱坠。

　　问。法身毕竟是有相。是无相。师云。背阴山子向阳多。

