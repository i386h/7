<!-- { "loadSidebar": true } -->
　　履端伊始。遂承枉顾。苟非真切为道。焉能若是之汲汲耶。钦羡钦羡。衲昨以行迫。弗及细谈。深为怅怏。阻雪征途。忽辱嘉惠遥颁。不胜愧汗。捧读手谕。知足下龆年好道。且遇明师。遂窥圣学大要而间断不恒。浑无得力处。所以耿耿隐忧。未尝一日去诸怀抱。贫衲窃谓。即此耿耿隐忧便是入道最吃紧工夫。在今天下之士终日怏怏悒悒。不忧贫则忧富。不忧名利爵禄则忧妻孥子女。谁肯孜孜惟道是忧耶。又谓向来只作求静工夫。若欲于此际了死生。必须有个悟入处方得。奈障蔽过厚。每一返观。迷迷闷闷。不得稳当。不稳当志便易衰。再似从前作辙。究竟不能出头。以故深自忧惧。乃至讨个简捷工夫为第一义。于诸经教随分参证者。贫衲谓。若据第一义则无工夫可做。无死生可了。无凡俗可离。何故。尽十方是个洒落解脱底人。何处更有一物与伊为缘为对。为障为蔽。为侣为伴哉。所以苏长公妙悟之后便解道。溪声便是广长舌。山色无非清净身。张侍郎一闻蛙鼓。顿释疑团。便解道。霜天月夜一声蛙。撞破乾坤是一家。杨文公于两个大虫相咬语下顿彻。便道。八角磨盘空里走。金毛狮子变作狗。此数老皆儒而禅者也。足下试看诸老悟后之语。何等超脱。何等透彻。此岂剽割记诵之学可仿佛其一二哉。正如足下所谓。若欲了生脱死。必须有个悟入处始得。否则求静厌喧也错。动静交修亦错。身体力行。如金如玉。惺惺不昧。了了常知。总是盲修瞎炼。弄业识。认光影。未是大解脱境界。所以先圣云。毫牦系念。三途业因。瞥尔情生。万劫羁锁。盖凡圣情念未空。知解道理愈深。见性愈难。故云。入此门来。莫存知解。又云。理障碍正知见。事障续诸生死。欲得二障销融。直须悬崖撒手一番始得。至谓儒修释修。原有分别者。此则在人不在法。如上所举。苏张诸老未尝非儒。傥不求妙悟。虽方袍圆顶亦无交涉耳。马师公案未透。二语尚欠妥贴。参究之志断不可衰。一切世缘渐渐放教冷淡去。自然工夫得力。未有终日纷纷扰扰而克证无上道者。忝承下问。不觉葛藤如许。盖以途遥晤艰。不敢辜负足下一片真诚。知不以山僧为饶舌也。临楮神驰。幸祈为道珍爱不既。

　　复南昌萧宪副(讳应聘)

　　客冬。辱承宠顾。蓬荜生辉。别后病骨日羸。跬步未出。所以杨李之门竟未展候。疏怠之罪何可胜言。正怀念间。忽翰贶下颁。金额辉煌。顿令千载禅庭荣增百倍光彩矣。感佩感佩。即拟趋谢。稍布鄙私。缘以腹疾未瘳。弗能躬领大教。唯日夕与湖海衲子焚修。以答涓埃于万一耳。

　　复南昌周大参(讳之恒)

　　企想玄风。末繇晋谒。风雨鸡鸣之感。抑殆有日矣。所钦诵者。钧示创颁。立破魔军之胆。再捐清俸。宏辟檀度之途。是其惠　仁飙溢播于方之外者。固深大若是矣。讵直豫章闾阎一路福星已哉。久拟肃函申谢。奈以托迹林隈。未容造次。乃辱教言。锡之隹什。声尘寂处。振太古之玄音。川岳破时。开饮光之生面。翠岩一袈裟地耳。威光所届。既帡幪之若彼。复揄扬之若此。岂非灵山受莂。示现大宰官身而为之说法也哉。敬寿枣梨。以垂不朽。余图晤教。罄所欲言不备。

　　复南昌李兵宪

　　久仰台台乘菩萨愿。现宰官身。为法门之金汤。作生灵之怙恃。某缘鄙野。抱拙穷岩。虽未获拜下风。已承台光远照。兹蒙翰召。飞锡章门。登台说法。亟宜奔趋。奈以贱躯染疾。自秋徂冬。饮食起居俱未复元。山中药饵甚艰。尚欲求医以自治。又安能扶病说法哉。方命之罪伏祈原宥。肃此奉覆不一。

　　复奉新宋御史(讳一贞)

　　曩岁蒙惠佳什。如获夜光。日置案头。时沾风味。兹复承示雄峰诸作。不惟增光泉石。且与大智重开生面矣。展手说义。大意目前。岂非现宰官身而为说法。钦羡钦羡。翠岩山色承少宰令亲翁一披云雾。渐见青苍。但即景诗题未荷惊人之句。今春拟躬候兴居。面领至教。而病骨离披。不果所愿。遥知台光所被。高下俱周。断不以西峰为异邑也。临楮曷胜。瞻切不宣。

　　复安义刘广文(讳承宽)

　　接手谕。悉起居清安。种种称意。喜慰喜慰。然称意事为顺缘。不称意事为逆缘。遇逆缘则慷慨悲歌。逢顺缘则贪着无厌。不知逆顺二缘如龟毛兔角。良由衰利。二风飘鼓识浪。故致八万四千尘劳烦恼诸门一时俱启。此举世人通病耳。来教谓。实欲就中打出。随缘以应而寸丝不挂者。自在独露一头。不忘珠峰一掌之恩者。足征左右灵根深厚。一拨便转。其超出世人万万矣。古德云。得在刹那间。履践须长久。左右既信得此段奇特因缘。直须如说而行。如行而说。日居月诸。久久不变。则无始粗重习气渐渐销融。世法佛法打成一片。然后随缘以应。处由来不挂寸丝。寸丝不挂时不妨随缘以应。即尘劳烦恼门翻为大解脱道。逆顺无拘。死生一致。所以道但尽凡情。别无圣解耳。左右其勉之。

　　复瑞州陈文学(讳发新)

　　夫法界纯真之理。唯吾佛亲见亲证。表里洞然。故能不舍一物。不取一物。所以百亿分身如镜象水月。初无生灭去来。岂有成坏空住。譬若春之在华。全华是春。水之成波。全波即水。从上佛祖亲见亲契至此。故拈华竖指。行棒行喝。直指一切众生。不离声色堆头。顿见金刚不坏之体。是以涅槃后有全身不坏者。有舍利如雨者。有齿牙流辉。目睛舌根不化者。亘千百世而下犹可以福利天人。是皆从慈心三昧中流出。非比外道业种。性命双修。搬精运气之辈可同日而语也。今佛牙瑞现筠州。盖达人感应道交之所致。百韵佳什。足征博雅。承命删改。故僭为批抹。贫衲敢谓足下祇知崇敬佛齿。实未见佛身在何。则夫齿牙佛也。拳指亦佛也。竖指擎拳则为诳吓。而露牙现齿独非诳吓乎。若谓佛已去世数千年而齿不坏所以为奇。今人所竖之指终归腐烂不足为异。如此见解。正未达法界纯真之理。万法归一之宗。焉能脱离生死。顿超分段乎。足下于鲁诰竺坟。胸罗万卷。不妨玲珑踢透。若是宗门下事。犹隔一线在。差以毫牦。失之千里。贫衲昔年初作八股。阅竺坟时。便知此身是假合底。终归败坏。一灵真性是不坏底。亘古常存。及至出家行脚。见宗师提唱。不啻鸭子闻雷。盲人视日。方信宗门别有长处。不敢草草匆匆。直至命根啐地断后。乃知从前皆堕歧路。不免认鱼目为明珠耳。末法士大夫学道者一肚皮自是自满。唯喜人奉承。爱人赞叹。山僧即不然。交愈深。言愈直。佛法不是做得人情底。宁可不信。不敬。不理我便休。必不敢曲徇世谛。瞎人眼目。足下幸宥我于形声礼法之外。可也。

　　复镇江笪明府

　　承谕。此著于日用间矛盾特剧。乃至终不敢。便谓小歇场即安乐地者。此正所谓识法者惧耳。今天下学佛者才入丛林。领略得些门头户口边事。坐在意路窠臼中。及至恶习现前。依然走作。或遇流俗阿师阿谀奉承。欢喜不了。若遇作家勘验将来。便生瞋恚求其。如门下之真践实履。随处解脱。而且不自欺。不自歇。必期亲到大安乐地。非大根器。孰能与于此哉。忻羡忻羡。但贫衲不审门下指何所为大安乐地。凭何得到大安乐地。幸当有以教我公余。尚冀枉驾空山。互相酬唱。使庞马之风再见于今日。是所望也。

　　复洪都熊广文(讳文登)

　　春间行迫。弗及躬诣。毗耶室中言别歉甚。想近来台履亨嘉。道味日浓也。某疏慵暗昧。动多谬舛。幸蒙不弃。垂念祖庭。历年弘护无斁。故使堂殿焕然。而铁画银钩五大字如渴骥奔泉。怒猊抉石。额之大厦之上。非特壮观祖庭。抑足以使一阐提篾戾车之流知宰官中有大菩萨也。铭谢铭谢。夏间祭扫之后。哀感过度。形体顿衰。念兹浮沤无复长久于人间世也。缅惟松风堂畔。炉香茗碗。禅椅蒲团。三多既全。万缘不扰。正应拶透祖师关。常作东土维摩诘。是所望也。路远山遥。会晤无日。伏惟珍摄。不尽依驰。

　　复洪都熊少宰(讳文举)

　　成住坏空。世相所不免。死生聚散。幻躯所必然。是故先圣知有无成无坏。无死无生一着子。乃能空华世相。唾涕幻躯。而于聚散成坏之际澹如也。去圣既远。裨贩益多。视田园屋宅为己有。贪恋护惜。至老死而不忍割舍者。滔滔皆是。苟如是则焉得为解脱僧乎。某不敏。窃尝闻先圣之教矣。又岂敢蹈时流之覆辙乎。辱命洒埽祖庭七八年来。不惜身命。为法求人。实欲行己所学之道。以报知己。非有他也。譬如士之仕也。或鸿胪太仆。或黄阁朱门。无非欲翼赞圣明。澄清海宇。岂区区以朱门黄阁。太仆鸿胪为念哉。叠蒙台召。再住翠岩。自愧缘薄。力不从心。且衰病日增。无益于世。万祈宽宥。俾衲得投老烟霞木石之间。不为梦幻空华所翳。则弘护之功宁有既哉。肃此裁谢。不尽缕怀。

　　复洪都陈司理(讳弘绪)

　　三年违教。七度远招。入春以来翰音叠至。苟非乘大愿力。呵护祖庭。安能至此。铭佩铭佩。窃谓祖庭功业浩大。非薄劣所能合鑯者。非敢以翠岩置之度外。而以桑下为钉楔也。自去岁砌墓而后。感伤悲涕。贱体益尪羸。诸病顿发。形未老而先衰。此区区凡情。有不容自己者。岂敢眷恋故土而暂忘大护法之高谊哉。来谕铜像亦次第有成局。不幸化士遽殒。亟须山野身坐翠岩。示信于远方以结胜缘。不可失此机会者。敬如教命。然山野有一问。昔赵州云。木佛不度火。泥佛不度水。金佛不度炉。真佛内里坐。敢问左右。那个是真佛。若箭锋相直。则不辜十载相知。千里之外常相见也。不然。尚俟木樨华开。扶病一来。与山谷结此胜缘。正所谓机会不容坐失也。肃此奉覆。无任神驰。

　　复洪都彭参议(讳份)

