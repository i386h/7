<!-- { "loadSidebar": true } -->
　　天童悟和尚十周忌辰。上堂。僧问。十方无缝罅。四面亦无门。天童老人即今向甚处行履。师云。镬汤炉炭里。驴胎马腹中。进云。和尚虔诚设供。未审还来赴也无。师云。天共白云晓。水和明月流。进云。恁么则尽大地衲僧皆饱足去也。师云。阇黎分上又作么生。僧礼拜。师乃云。束无边太虚空为一棒。二十余年朝打暮打。不曾打着一人。拈百亿须弥卢为一舌。六坐道场横说竖说。不曾说着一字。山僧昔年行脚在凤阳颖州。幸自可怜生。无端被一阵业风吹到宁波府太白山下。曲录床边。撞著者没面目底老冻脓。将错就错。拜了几拜。究竟不曾听得一言。既不曾听得一言。则无恩可报。既不曾说着一字。则无法可传。既无法可传。无恩可报。则设忌烧香。岂不皆成虚套。且作么生说个不虚底道理。不因樵子径。争到葛洪家。

　　重开古港。上堂。僧问。师今登座。海众云臻。从上宗乘。请师一举。师云。秤锤浮水面。进云。恁么则千古风规。今日犹在。师云。手执夜明符。几个知天晓。进云。昔日百丈开田。为众说义。今日翠岩开港。与众合作么生。师云。终不为蛇画足。进云。恁么则紧捎草鞋。大家普请去也。师云。莫待雨淋头。问。成就文殊智海。先入普贤行门。如何是文殊智海。师云。寸草不曾留。进云。如何是普贤行门。师云。万法齐彰现。进云。文殊普贤即今在什么处安身立命。师竖拂云。见么。进云。处处分明犹碍眼。密移一步始相亲。师云。如何是密移底消息。进云。金锄不动土。水到自渠成。师云。未在。更道。僧礼拜云。功不浪施去也。师云。过一边立。乃云。湍水横流二百年。香台无像篆无烟。今朝直浚洪溪路。看取禅灯万古传。大众。洪溪路淹。锹锄可浚。曹溪路塞。大禹难疏。到者里如何着力。若也谙得落处。不费纤毫力。触处自流通。所以道灵源明皎洁。枝派暗流注。如是则滔天沃日处。涓滴不留积。石飞埃中。波涛无尽。纵使沧桑迭易。佛国巍然。舟壑夜移。禅灯宛尔。直得洪溪与曹溪并远。湍水共法水同源。正恁么时。且归源一句作么生道。水流西涧朝东涧。云起南峦过北峦。

　　上堂。舍戒定慧。纵贪瞋痴。谤诸佛。毁于法。不入众数。终不得灭度。是一阐提人分上事。勤修戒定慧。息灭贪瞋痴。玉洁冰清。滴水滴冻。是奴儿婢子边事。直得入林不动草。入水不动波。剑刃上翻身。冰凌里走马。若到翠岩门下勘过了打。毕竟如何。但有路可上。更高人也行。复举三祖大师云。归根得旨。随照失宗。须臾返照。胜却前空。师喝一喝云。大小祖师。犹有者个在。

　　洞山己和尚请上堂。僧问。四七西天传法旨。二三唐土永流芳。自从五派支分后。一段真风到处扬。如何是临济宗。师云。棒敲师子骨。进云。如何是曹洞宗。师云。白鸟入芦华。进云。临济曹洞是同是别。师云。清风对明月。进云。恁么则落华无背面。流水自东西。师云。何不向自宗上道取一句。进云。掀翻五位无偏正。劈破三玄作两边。师云。好与三十棒。问。佛日升天。法雷震地。临济家风即不问。如何是五位君臣底句。师云。草深无异路。进云。如何是君。师云。金殿寥寥绝见闻。进云。如何是臣。师云。玉阶密密向边行。进云。如何是君视臣。师云。桂轮皎皎映波心。进云。如何是臣向君。师云。环佩珊珊拜圣明。进云。如何是君臣道合。师云。半夜日头光烁烁。进云。祇如五宗收不得。三藏莫能诠。又作么生。师云。摆手出章江。进云。恁么则玲珑岩畔玉华开。迦叶峰前金果熟去也。师云。瞻仰有分。乃云。寒鸦立雪。夜半正明。孤鹤巢松。天晓不露。明穿玉线。暗度金针。五位宏开。三根普利。埽尽法中奸獘。整起洞上颓纲。直得留云峰畔瑞气腾空。宝镜池边祥光耀宇。此是洞山己和尚戴角披毛。横身为物处。诸人还知着落么。若也知得。便见古释迦不先。今弥勒不后。新丰洞不浅。滹沱河不深。然虽如是。渠我交参。正偏回互即不问。汝诸人且道。释迦峰与弥勒峰聚首。对谈何事。还委悉么。无孔笛逢毡拍版。吹吹拍拍韵高寒。昔洞山己公参天童先师。问。人境俱忘。未审主人公在甚么处。先师把住云。道。道。山就手一推。先师遂拓开。山礼拜。先师又一脚蹋住云。道。道。山拦脚一拳。先师便打。山便出。大众。玲珑岩峻。古策风高。一脚一拳。星飞电卷。非特解摇鳞尾。抑且善捋虎须。既然如是。为什么向他家齑瓮里淹杀。乃顾专使云。试道道看。使无语。师云。苍天。苍天。

　　师诞日。两序大众请上堂。僧问。顶　本父母。历劫共团圞。时中无触背。处处露慈颜。如何是本来父母。师云。无影树头风飒飒。进云。养育恩深。劬劳德重。大地椿萱。如何报答。师云。不萌枝上月团团。进云。可谓将此深心奉尘刹。是则名为真报恩。师云。阇黎报恩一句作么生道。进云。拾得骊珠光灿烂。相将携手上高峰。师云。一椎粉碎。问。昨夜庚星现。今朝师子鸣。千峰呈瑞彩。万派庆无生。如何是无生底句。师云。云收山岳露。进云。头头无滞碍。处处自天然。师云。雨过竹风清。进云。恁么则南极黎明宣寿域。北风半夜舞三台。师云。波斯入汉关。进云。祇如和尚寿量。还落延促也无。师云。劫石有销日。此翁无老时。进云。学人现在生死中。如何出得。师云。三生六十劫。僧一喝。师云。野干鸣。进云。不得中郎鉴。还同野舍薪。师云。秤锤蘸醋。问。如何是生以不生。生为生义。师云。白云影里怪石露。进云。如何是死以不死。死为死义。师云。绿水光中古木清。进云。明知生是不生之法。为甚被生死之所流。师云。厨库对山门。进云。恁么则棒下无生忍。临机不见师。随声便喝。师云。喝即不无。无生句子即未在。进云。不劳重注脚。师便喝。问。炉飘玉篆。烛秉金兰。第一义谛即不问。祝延一句请师宣。师云。释迦峰顶万年松。进云。恁么则满堂云水咸加额。共祝师年等太虚。师云。八十翁翁牙不动。进云。昔日世尊初生时道。天上天下。唯我独尊。未审他以何为尊。师云。无孔铁锤当面掷。进云。云门道。我当时若见。一棒打杀与狗子吃。又作么生。师云。知恩方是报恩人。进云。祇如和尚今日生辰。又以何为尊。师云。万岫耸寒色。进云。恁么则大众礼拜去也。师云。礼拜直须头点地。乃云。甲寅年甲戌月癸未日癸亥时。高阳村里深闺内。黑头生得白头儿。大众。山僧本命元辰。年庚八字。一时说向诸人了也。还有善推详者么。若推详得出。五行罗不得。三界岂能收。其或未然。庆生何似无生庆。庆得无生生死休。以拂子击禅床。下座。

　　立知事头首。上堂。僧问。不礼须弥王。便登师子座。为是神通妙用。为是法尔如然。师云。师子堀中师子。栴檀林里栴檀。进云。祇如少林五叶。遍界芬芳。为甚临济一枝。寰中独秀。师云。还他嫡骨儿。独步乾坤外。进云。与么则人人全象力。个个奋师威。师云。放汝三十棒。进云。万国共知金屋贵。六街齐听静鞭声。师云。也不消得。问。一句临机。宾主齐现。如何是宾主句。师云。灯笼入露柱。进云。如何是宾。师云。触目是埃尘。进云。如何是主。师云。觌面无俦侣。进云。如何是主中宾。师云。大地尽皆春。进云。如何是宾中主。师云。脑后自荐取。进云。如何是宾中宾。师云。说起愁人愁杀人。进云。如何是主中主。师云。横按莫邪无佛祖。进云。临济两堂首座同喝。宾主历然。和尚正令当行。宾主在什么处。师便喝。僧亦喝。师又喝。僧礼拜。师云。犹欠一着在。进云。横身当宇宙。谁是出头人。师云。好与三十棒。乃云。唆临济吃棒。心毒如蛇。升兜率白椎。口甜似蜜。皮肤脱落。脑后更下一椎。明暗双忘。机前雷轰四喝。直饶不入者保社。鼻孔先穿。刈得三百个祖师舌头拖地。翠岩今日拈条断贯索子。将者伙破落户一串穿来。顿向无阴阳地上。非特毗赞宗乘。纪纲法社。要使爪牙俱备。攫雾九霄。羽翼齐成。抟风万里。正恁么时。共相建立一句作么生道。妙舞正应夸。遍拍三台。须是大家催。

　　开炉。上堂。僧出众。礼拜起便喝云。若论第一义。被某甲一喝。百杂碎了也。且道又作么生观。师云。楚鸡不是丹山凤。僧打圆相云。即今捏聚收来时如何。师以拂子一划。进云。祇如不收不放。请师道。师云。虾蟆口里一粒椒。僧一喝。师云。再喝看。僧又喝。师云。野干鸣。进云。巍巍逼塞虚空际。历落当阳亘古今。师云。馊饭泥茶瓶。进云。和尚莫谩人好。师云。保福道底。问。朔风寒凛冽。法雨润苍生。拨转红炉焰。佛祖一齐烹。既是开炉。为什么不施柴炭。师云。冻彻你骨髓。进云。个中还有不假锻炼者么。师云。鄠杜月频满。潇湘人未归。进云。目前景象人皆见。焰里明珠几个知。师云。阇黎还知么。进云。利剑拂开天地静。霜刀才举斗牛寒。师云。布袋里老鸦。僧便喝。师亦喝。僧又喝。师云。三喝四喝后又作么生。僧拂袖归众。师云。放过一着。乃云。亘天烈焰。金铁俱镕。出匣灵锋。蛇龙尽斩。直得黄头碧眼。饮气吞声。临济德山。望风敛衽。更若分迷分悟。落尽眉毛。说性说心。横尸万里。纵使露堂堂。明历历。正是贴肉汗衫。分玄要立主宾。何异野狐涎唾。到者里须是出格英灵。不顾危亡。全身拶入。始得独脱无依。正恁么时。如何是独脱无依底句。透过荆棘林。斫倒栴檀树。以拂子击禅床。喝一喝。

　　非浪禅人请上堂。一念未生已前净裸裸。赤洒洒。尽大地无纤毫过患。一念既生之后亦净裸裸。赤洒洒。遍十方没半点尘埃。既没半点尘埃。又无纤毫过患。为甚么十个有五双到者里一似撞墙撞壁。还知么。巨浪涌千寻。澄波不离水。复举雪峰禅师因僧参。峰问。那里来。僧云。覆船来。峰云。生死海未渡。为甚么覆却船。僧无语。归举似覆船。船云。你问我。僧理前问。船云。渠无生死。大众。还识渠么。长长底个矮子。光下颌个胡儿。

　　晚参。山僧昨晚不曾落堂。堂中走却禅师。左右邻单不觉。大家高枕鼾呼。鼾呼即不无。或若被人窃去衣钵时如何。僧云。家贼难防。师云。恁么则阇黎着贼了也。僧无语。师云。你问我。僧理前问。师云。者老贼。复举沩山问仰山。天寒人寒。仰云。大家在者里。沩云。何不直说。仰云。适来也不曲。和尚如何。沩云。且须随流。师云。沩仰父子主宾互换。纵夺可观。仔细检点将来。一人理上偏枯。一人事上不足。要得事理圆融。更买草鞋行脚始得。

