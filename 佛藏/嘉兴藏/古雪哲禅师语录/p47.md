<!-- { "loadSidebar": true } -->
砖鳞鳞并石鳞鳞。耸出云端样斩新。绝顶一鑯今已合。不知谁见塔中人。

　　瘗骨

痛鞭勤礼总成空。憎爱双亡是普同。狭小一门亲拶入。髑髅无复暴荒丛。

　　植树

竹鞭能与塔为仇。纵使森森亦勿留。栽得一株无影树。直教千古荫神州。

　　创庵

塔前小构屋三间。细草才生即便删。删尽草根埽尽叶。雨华岩畔客初还。

　　示张益叟居士(十首)

寻山问水到东溪。绝顶登来万岫低。此地既堪为佛地。黄金自古贱如泥。

满头雪发倒　毵。为法殷勤请再三。送我登山休更去。山中要个活伽蓝。

钟鼓轰轰二十年。与谁共话祖师禅。信知时节难移易。白菊香飘九月天。

十丈珊瑚一铁锤。生前谁解觅便宜。还他须达能先觉。万古堪为长者师。

我亦身心懒似牛。项边犁耙久思休。可怜未了多生债。又被芒绳抴鼻头。

招提任重最难肩。焰续芳联赖后贤。欲得十方同选佛。佛门规训贵先传。

革尽东堂獘自除。十金难合古贤书。雪山瘦骨如柴橛。岂是王宫库藏虚。

七十七年精进幢。红尘堆里信无双。西江吸得干干净。谁谓翁翁不姓庞。

问君何处是真家。一语投机尽可夸。大地果然无寸土。不妨随处立生涯。

儿既贤兮孙又贤。芳垂奕叶自绵绵。不须更为儿孙计。好向蒲团息万缘。

　　又辞翠岩专使

千里闽山不易行。况当天际正飞霁。吴宫已绝洪崖梦。何事三回五度迎。

　　别周别驾洎众乡绅

送送又送送。情高山未崇。论心秋夜月。话别桂华风。浪发章江远。云行闽岭通。禅机如大彻。千里见群公。

　　即韵别简生传公两昆仲

归欤才叹罢。忽忽又三秋。梦挂夷山洞。形疲章水舟。不缘孤雁远。敢却二苏留。预订莲华漏。相将破积愁。

　　即韵别尔上梅生龙光众文学(三首)

定力难驱障。虚名胡足崇。葵倾虽向日。鹤野又随风。跪跪欲留住。行行似不通。木樨香再发。预订向明公。蔷薇开几度。山势自来崇。梅傲罗浮雪。莲披白社风。入砖胡足羡。一贯等闲通。谁谓枫宸远。重看梦谢公。儒释原同道。何妨两并崇。立残熊耳雪。笑拂舞雩风。巷陋人偏乐。兰幽香自通。悬知千里外。相忆有明公。

　　即韵别嗣启夏文学

书诗叠叠再三留。卫法风高岂易俦。梁枕固空尘界梦。芒鞋偏与脚为仇。钩头纶线何难卷。句里阳春未可酬。青嶂肯来贻玉带。拟将敝衲换轻裘。

　　即韵示峡阳骆应众文学

白社谁开峡水西。庭前古柏与天齐。鸿儒已自联镳入。凡鸟何烦对户题。钟为觉人声渐远。月因破暗影常低。芸窗信宿添新梦。梦到羊肠路亦夷。

　　别元熙文学

杰阁清辉尚俨然。白鸥秋水自相便。岂徒千里怀明德。共快西江皓月圆。

　　示幻庵上座

三界都卢一幻庵。谁分东北与西南。欲开界内人天眼。须是薶头自饱参。

　　舟次桃源洞口和陈体泉司马韵

洞口危桥锁乱流。好山无数迓扁舟。桃开四季华如醉。霜落千林树不秋。壁峭尚留司马韵。泉清疑自武陵浮。何年驻锡深源里。一把茅将万念休。

　　游定光寺

何年一杖到长汀。古佛依然长老形。赠以之中人不识。峨峨玉殿振金铃。

　　过隘岭

百折盘空岭路长。马蹄牛迹太忙忙。隘边万树松风发。又送寒云出故乡。

　　雪狮歌

千峰突兀。万境寂然。寒气萧疏。冻云缥缈。一出六出兮飘飘。三片两片兮皎皎。牧童樵子皆敛其衽兮彷徨。飞禽走兽不闻其声兮遁藏唯白。山之狮子乃独露而堂堂。卓然踞地兮骨髓皮肤浑一色。有时返掷兮乾坤海岳皆平沈。双眼兮日月之丽天。片舌兮剑刃之当前。纵牙爪之斑斑。逞风流而孰先。威而不猛。坐而若眠。其里兮一味冷冰冰。识情心意俱乌有。其表兮触处净光辉。万象森罗不可偶。虽玉碗银盆之洁洁兮未足方其姿。或白云明月之悠悠兮庶几可为友。握内毬尚未抛。项下铃谁敢取。朴素兮若愚。约讷兮自守。岂大音之希声。固默默而缄口。抑待时之将至兮乃奋怒而哮吼。师兮师兮天下之望。子兮长且久。胡不将儿而出堀。大震洪音高蹋蹴。直使四海五湖见之闻之皆彻骨。

　　上滩歌

上滩歌。歌为何。滩高水急木难拖。岸边行不得。河中石又多。进半尺。退一丈。怒浪惊涛千万状。双手牢将缆子牵。进兮退兮曾不放。黯淡滩。三峡水。飞流直在半天里。扁舟荡漾疾如梭。何似此滩高莫拟。滩既高。河又曲。七曲八曲蛇伸缩。龙舒桥上小桥西。塔影参差遥在目。塔南面。是招贤。古庙也堪暂息肩。可怜打尽闲之绕。依旧离披在塔前。日已高。水正热。炙得肌肤片片裂。皮肤脱落两三层。笑杀飞龙成跛鳖。细思量。未是苦。苦中有乐人难睹。此身不为法劬劳。浪死虚生复何补。学道人。如抴木。逆水滩头休觳觫。忘疲直上万重滩。毫端顿现黄金屋。

　　猎人歌

劝猎人。休打猎。禽兽与人原不别。祇为昏迷造业多。戴角披毛藏洞穴。形骸虽异性还同。怕死贪生心更怯。千涧冰。万山雪。打湿羽毛寒凛冽。饥寒无耐出林行。猎犬一声逃不彻。那知误入网罗中。百棒千椎椎到绝。气虽绝。憾未绝。冤冤相报何时歇。谩言他劣尔刚强。有时他强尔却劣。狭路逢时躲不开。方悔从前错打猎。劝猎人。休打猎。打猎能招地狱业。地狱中苦百千般。尽是人间业报摄。人间添得口头肥。狱中受苦无穷劫。或剥皮。或拔舌。或薄批。或细切。铁蛇铜狗相咀啮。从朝至暮暮至朝。死而复生生又灭。阎罗老子不容情。牛头狱卒心如铁。莫怪他。自作业。业镜台前皎如月。杀一枪兮还一枪。剟一剟兮还一剟。自作自受自辛酸。悔杀当年错打猎。劝猎人。休打猎。百岁光阴如电摰。口腹无猒莫恣贪。货财有命休争窃。一气不来万事空。赢得通身冤债结。要解结。休打猎。要长寿。休打猎。要富饶。休打猎。要子孙。休打猎。要得人身休打猎。打猎能招贫。夭子孙绝人身灭。灭却人身异类中。为狼为虎为龟鳖。受他烹宰痛难禁。始悔前生错打猎。猎人猎人听吾说。山僧不是闲饶舌。快把网罗裂。弓箭折。回头自射自打还自猎。直教旷劫生死无明烦恼当下歇。

　　古雪哲禅师语录卷十九
嘉兴大藏经　古雪哲禅师语录


　　古雪哲禅师语录卷二十

　　嗣法门人传我等编

　　佛事

　　大佛像开光。度尽自心众生。空尽自心地狱。圆满自心愿轮。成就自心古佛。古佛既现。魔外潜销。四众同钦。万方共仰。抛开锡杖。月眉斜映海门秋。撇下华冠。蠃髻右旋仙岛碧。直得大辩长者自除须发着金襕。道明禅和方便殷勤为侍者。然虽如是。者个是有相佛。那个是无相佛。竖笔云。大众还见么。复以笔点云。一点双睛顿豁开。眼光烁破四天下。(像系地藏菩萨更成)。

　　韦驮圣像开光。一向倒戈卸甲。今朝重整仪威。波旬闻风破胆。以笔点云。普眼是处腾辉。伫看金碧焕然处。千古天香绕衲衣。

　　伽蓝圣像开光。一身尚如幻。七宝宁复贪。灵山亲付嘱。随处作伽蓝。且道主持丛林。承谁恩力。以笔点眼云。眼里瞳人吹木笛。

　　挂钟版。万古丛林。一朝再振。不离声色见闻。看取法王号令。遂击一下。

　　挂钟版。钟未鸣。版未响。坐断千差无伎俩。钟既鸣。版既响。看看平地波涛涨。正当恁么时。消息少人知。当阳县起处。击一下云。一击破群疑。且道群疑破后又作么生。动容扬古路。不堕悄然机。

　　香城寺请挂钟版。数百年冷落风规今朝再振。百千众暂齐号令特地重新。动静二相不生。声色两关全露。钳锤在握。敲击临时。击一下云。但于此处知端的。日用无非上上机。

　　黄岩寺挂钟版。伐木版。考金钟。无时无处不圆通。一期顿悟声前句。万古同扬济上宗。遂击钟版一下。

　　佛顶寺挂钟版。报钟虽圆不是曹洞。木版虽方亦非临济。一椎粉碎十方空。声声直指西来意。且道如何是西来意。遂击钟版一下。

　　临济慧照祖师忌日。拈香。一夜雨滂沱。洪炉涌碧波。祖师真面目。亘古绝淆讹。既绝淆讹。因甚当机罔措。不是乌藤三度击。岂知佛法本无多。

　　天童先和尚大祥。拈香挂像。烧香设忌。历历清风匝地。若作世谛商量。蹉过衲僧巴鼻。拈起香云。大众。还见天童先师么。遍界全彰没变迁。谁云化去已三年。可怜毒手亲遭处。万古千秋恨未蠲。

　　天童先和尚忌。拈香。河鼓天孙相会日玄峰。老汉独行时青黄草色。俄惊九妙体。由来不间丝。遂以手指像云。大众。者个是老汉底幻影。妙体在甚么处。复以坐具打圆相。于中作女人拜云。一年一度一炉香。报恩岂在拈三句。

　　天童先和尚十周忌。拈香。十年前施三顿棒。击碎我顶门。十年后烧一瓣香。穿却你鼻孔。源流拂子赚杀多少英豪。提杖挈瓶博得半生懵懂。越王城外密园中。热骂留我不住。迦叶峰前方丈内。尽力撼你不动。既撼不动。合作么生。起死回生茶一杯。报德酬恩祇者是。喝一喝。

　　天童先和尚忌。拈香。泰山颓矣。梁木毁矣。哲人萎矣。十二年来秋风数起。不肖稚儿今日向大江之西。洪井之东。扶起泰山。重整梁木。唤回哲翁。直令五湖四海行脚高流。年年日日见天童。拈起香云。大众。不须别处寻踪迹。面目分明在此中。

　　山翁和尚寄天童先和尚顶相至。拈香。肋下痛还一拳。死蛇咬杀鳖鼻。从兹毒气冲天。不受然灯莂记。若非面目俨然临。争见难兄难弟。大众。难兄难弟依然在。毕竟将何奉老爷。洪井水烹西巘茗。一杯却胜赵州茶。

　　天童先和尚忌。拈香。用闪电机。轰霹雳舌。点铁成金。点金成铁。二十五载吴越令行。一十三秋昼夜常说。厌原山下炷栴檀。太白峰头金鼎爇。且道以何为验。插香云。万里河山不隔线。

　　天童先和尚忌。拈香。本师和尚忌辰。年年此日一样。今秋佛殿经始。毫发无可供养。既无可供养。毕竟作么生。烂煮一杯木樝羹。大家相共饱膨脝。

　　天童先和尚忌。拈香。黄岩自开辟以来。未及闻临济宗旨。吾师倚杖此堂中。森罗万象皆欢喜。所以觉来耆旧特走延津。远分香积设忌。兹辰大众香供已陈。且道天童先师还来鉴纳也无。插香云。桂轮夜夜到天湖。

　　天童先和尚忌。拈香。年年此日分明说。争奈聋人自不闻。闻即且置。正恁么时。且道先师所说何事。插香云。失脚蹋碎铜棺山。情与无情一齐露。

　　天童先和尚忌。通玄峰顶此时灭。螺髻峰头此日生。十七年来消息在。一回相对一伤情。大众。消息既在。又伤情作么。插香云。枝头梧叶落。片片是秋声。

