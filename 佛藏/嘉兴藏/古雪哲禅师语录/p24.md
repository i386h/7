<!-- { "loadSidebar": true } -->
　　除夕。普说。入道不通理。复身还信施。长者八十一。其树不生耳。众兄弟。且唤甚么作理。即汝各各本具。广大灵明妙净底心是。祇如理又作么生通。直须县崖撒手。绝后再稣一番始能通达。始消得他信施。报得他恩德。苟或未然。粒米寸丝尽须披毛戴角偿还他。即今腊月三十日到来。举众仍忻然。笑谈自若。曾不念古德闻一言半句不明。直下饮食无味。坐卧不安每见日落西山。便垂泣云。我今日工夫不得力。光阴又虚度了。争奈何。是故县梁刺股。继晷然膏。昼三夜三。时刻无间。直至啐地折。嚗地断。方始罢参。何况一年又虚度了。己事未明。痛哭流涕不彻。又岂有工夫戏笑杂谈耶。大抵参学人。先要题目认得清。题目若认不清。才有纤毫不耐烦。便要告假。才有些些病痛。便生怨嗟。此无他。只为视丛林犹驿馆。行苦行若当官。竟不思自己行门。非倚众莫能成就。若认得题目清。拌身拌命。入泥入水。俱不辞劳。祇如山僧自进院已来。每日劫劫波波。洒埽寮舍。修葺殿宇。毋论净秽。一以身先。也祇为题目认得清。所以不惜劳苦。不避忌讳。尽心尽力行向前去。如今有底便谓。某人祇是好出头。便受许多累。我们又不思量做人。讨者许多累作么。大众。者般底唤作障蔽魔王。自不能行。反障他人。你看释迦老子因地中为我等故舍身舍命。经无穷劫。无有疲猒。难道也是好出头耶。殊不知为人如为己。身彼此事办。顷承诸公弃庵舍。捐钵资。拨繁冗。忘位貌。光赞祖庭。助扬法化。遂使纪纲顿整。内外一如。诚可谓千载一时。久参宿学各自知时。不假山僧饶舌。后进初机也须猛着精彩。究到彻头彻尾始得。先圣道居则曰。不吾知也。如或知尔则何以哉。寻常懒惰。不肯操履。便说我不思量做人。一朝业缘既至。被人推出。祇恐无迴避处。若说我当时也曾见作家来。争奈触事面墙。若道我当时不曾见作家。又成妄语。若道我当时亲知识。祇为本分事。那里打帐做人。难道做人又是分外事。恁么又话成两歇。众兄弟。人身难得。佛法难闻。知识难遭。怖心难发。倘能居安思危。生大怖畏。念生死苦。发菩提心。既遇知识。忘躯炙侍。既闻佛法。知者笃行之。不知者审问之。庶不虚度此身。如今人多是临渴掘井。忙时抱佛脚。病苦临身。煎逼不过。求生不得生。求死不得死。到此方来问做工夫。了生死事。痴人。如今要做世间功名。也须芸窗下篝灯十余年苦工。才得成就。何况要学无上菩提之道。了脱旷大劫来生老病死等苦。岂是容易底事。所以道欲隆佛种。须绍门风。谛审先宗是何标格。昔文悦禅师亲近翠岩芝老。才入室求开示。芝云。法轮未转。食轮先转。后生家趁色力康健。且为众持钵去。悦领疏遂去化米。归来又求开示。芝云。天寒。且为众化炭。佛法不怕烂却。悦又化炭归。白芝云。某甲己事未明。乞和尚慈悲指示。芝云。堂司乏人。你且为我料理。悦恨不去心。若是如今禅和子。早已卷包跑路了也。他却不然。祇是自恨自疑。自鞭自逼。一日坐后架上桶箍爆断。忽然大悟。山僧昔住白法时。有西山怀古十首。中有怀悦公一首云。乞米乞炭任堂司。为法忘躯敢固辞。痛恨自心疑未瞥。桶箍忽散展双眉。大众且道。悦公见个甚么道理便悟去。芝老既是大善知识。因甚不教人看话头。做工夫。三回四转祇教人化米化炭。作职事。且道还有指示。无指示。若道无指示。悦公为甚便悟去。若道有指示。则三家村里负贩渔樵皆会佛法。又用祖师西来。知识出世作么。者里甄别得出。方识芝老用处。如善射人。箭不虚发。翠岩今日承诸山种种护念。不化米而米至。不化炭而炭来。职事虽不齐。个个皆是有德业者。同心同德。一切兼摄。趁此百事现成。色力康健之际。正好努力参。努力学。努力行苦行。行门若足。福缘自备。学问若到。习气自销融。参到无可参处。至理自通达。至理既达。便与祖师无二无别。且道祖师即今在甚么处。时寒。伏惟珍重。

　　普说。佛法无人说。开口成双橛。虽慧不能了。吃饭便知饱。譬如暗中宝。昼夜光皎皎。无灯不能见。开眼便不荐。大众。山僧与么道。且道是发明古人意耶。违背古人意耶。若捡点得出。始具参学眼。其或未然。不免葛藤一上。三世诸佛。历代祖师无非为一大事因缘。故出现于世。作世间灯。是故释迦老子才出胞胎便道。天上天下。唯我独尊。岂不是以一大事因缘。示一切人。作世间灯。后来有个跛脚阿师说道。我当时若见。一棒打杀与狗子吃。却贵图天下太平。岂不是以一大事因缘。示一切人。作世间灯。及至临末梢头。对人天众前拈起金色波罗华。独饮光默契其机。遂破颜微笑。岂不是以一大事因缘。示一切人。作世间灯。嗣后达摩大师特特航海梯山而来。说道教外别传。不立文字。直指人心。见性成佛。向嵩山山下面壁九年。方于深雪堆中接得个半臂神光。岂不是以一大事因缘。示一切人。作世间灯。五传至曹溪。法遍支那。二枝五派。万别千差。无非以一大事因缘。示一切人。作世间灯。是故临济吃黄檗三顿痛棒。豁然大悟便道。元来佛法无多子。后来建立许多间门破户。所谓三玄三要。四宾主。四料拣等。岂不是以一大事因缘。示一切人。作世间灯。曹洞亲契宝镜三昧。于无中唱出正偏五位。三堕四禁。金针玉线。敲唱双行。岂不是以一大事因缘。示一切人。作世间灯。沩仰暗机圆合。体用互呈。岂不是以一大事因缘。示一切人。作世间灯。云门于睦州险崖之下拾得秦时　轹钻。便道一镞破三关。分明箭后路。岂不是以一大事因缘。示一切人。作世间灯。法眼以三界唯心。万法唯识指示诸人一大事因缘。作世间灯。乃至临济正宗的的相承。迄我天童老人于铜棺山顶彻悟此大事因缘。便道情与无情。焕然等现。后来说法二十余年。祇以一条白棒。示一切人。作世间灯。山僧既承嗣天童。因甚不行棒行喝。祇管打葛藤。说道理。不见道慈悲之故有落草之谈。然则世间灯相续不断。暗中宝觌体现前。诸人还知落处么。若知得此宝落处。便可传从上佛祖不传之灯。灯灯续焰。常照世间。永无有尽。现前僧俗不避风雨。不惜劬劳。远来翠岩。或求戒。或求法。或随喜。或助扬。无非为一大事因缘。莫非宿植德本。故获遇兹胜会。然此一大事因缘各各具足。各各现成。祇因无始以来妄习深厚。乍闻此事。如风过树头。是故从迷至迷。生死相续。所以释迦老子道。若诸世界一切众生其心不淫。则不随其生死相续。又道。若诸众生其心不杀不盗不妄。则不随其生死相续。此四种清净明诲。三世诸佛所共叮咛。若能遵依。便超三途。更能修定。方超六欲。更能修慧。顿超三界。大众且道。慧如何修。你但二六时中放下一切善恶诸缘。放下一切闲学闲解。提起一句本参话头。如屑落眼中相似。千方百计祇要出却眼中屑。更不思食思睡。思财思欲。一切人我是非。无明烦恼不须排遣。自然瓦解冰消。忽然屑出眼。光如故。当此劫火之余。白骨遍野。平日亲朋法侣十无一存。可见人命无常。呼吸难保。生死二字。僧俗贵贱。皆所不免。生死事大。无常迅速两句现话岂可不知。因甚不肯努力真参。虚怀请益。大抵今时参禅不得力者总为体面放不下。生怕装村。生怕落下风。殊不知祇者护惜体面底心。便是无量劫来生死根本。岂不见慈明冒难参汾阳。经二年不许入室。凡有所训皆流俗鄙事。一日进方丈白云。自至法席已经二载。念岁月飘忽。时不待人。有失出家之利。语未竟。阳拈棒连打。明痛极失声请救。阳以手掩其口。明豁然大悟。乃云。是知临济道出常情。高峰参雪岩。才开口便痛棒打出。天童先师周旋龙池老人左右二十余年。池唯加骂詈。不假词色。若是如今琉璃瓶子禅。生怕捱着。才相警策。便道。老冻脓不识好恶。轻我慢我。我如此为护丛林。如此精诚求道。博不得个好词色。觅不得句好言语。心愤愤。口悱悱。恨不插翅而去。嗟夫。醍醐上味为世所珍。遇斯等人翻成毒药。现前诸公皆是英灵倜傥汉子。岂假山僧絮絮忉忉。幸自鞭逼。自挨拶。不顾得失。不顾危亡。不护体面。则生死根本自断。大事因缘自明。大事因缘既明。则一切法即是佛法。又岂待开两片皮。掉三寸舌。然后为说佛法哉。今晚因省愚禅人为乃师圆戒设茶。山僧因茶普说。因说示众。然则说已说了。注已注了。若作佛法会。入地狱如箭射。不作佛法会。亦入地狱如箭射。离此二途。转得一机。不妨来方丈通消息。

