<!-- { "loadSidebar": true } -->
　　辛卯腊月。朔前一日。雪岭攒眉。梅华欲吐之际。有一禅客携囊负钵昂然而来。达摩峰前合爪作礼。凡夫曰。巍巍堂堂。来何所求。客曰。求戒。凡夫曰。持戒但束身。非身无所束。求之何益。客曰。禅以戒为基。故先乞戒。戒以禅为极。故必学禅。吾乡数十里之遥。接壤数十刹之众皆倾渴道风。欲弃应归禅。结社学佛。使禅戒均明。自他俱利。愿丐一语以为前矛。凡夫曰。善哉希有。今天下髡发而衣缁者如毛。禅戒均明者如角。所以祖道夌徲。正宗不阐。公等诚能于此劫火洞然之余。弃应而戒。由戒而禅。由禅而利他自利。则西江之法道自公辈再振矣。天道无时不见。无处不周。无人不具者也。但以积迷之久。为声色利欲等妄尘所蔽。固不能返照自归。必假明眼宗师指点。而后知此本具之道。所谓迷时师度。悟了自度。历观从上诸祖。未有一人不是放下万缘。屏息众务。瞻风拨草。访友寻师。如慈明之结社参汾阳。雪峰之合伴谒临济。乃至一语千山。三登九上。蹋破多少草鞋。始得脚跟点地。公辈果能从此具戒之后。诱引同袍立大志。结大社。茧足千里烟水。百城浙东。西江南北。一人所在也到。半人所在也到。忽若草窠里遇着个咬猪狗底手脚。蓦地亲遭一口。归来始好作大应赴。所谓随缘赴感。靡不周而恒处此菩提座。譬如释迦老子弃却万乘之尊。攒眉雪岭。冷坐六年。饥得骨瘦如柴。若不得一点明星刺瞎双眼。争能分身尘刹。随机接引。岂不是释迦老子是个大应赴。达摩祖师是个小应赴。夫如是则唯恐应赴之不多耳。焉用弃为。若是打铙钹。执手炉。戴毗卢帽者荤酒不断。禅戒不知非应赴也。正所谓光头百姓耳。今有行光头百姓之事。而讳光头百姓之名。正犹执热而不以濯也。果能如佛祖之普应万邦而不离此座。则思过半矣。且道如何是此座。试去衣线下攒起眉毛。东卜西卜。忽然卜得着时。大家携手来洪井洞边。与汝乌藤三十。

　　未入母腹之先。自己在甚么处住。既离躯壳之后。自己向甚么处去。识得去处。始不被生死之所萦缠。识得住处。始不为境风之所摇荡。古来有志之士割恩爱。离乡井。直入穷崖绝巘。木食涧饮。甘心枯寂以勤求者求此也。雪岭夜半睹星。南阳竹边一击而顿悟者悟此也。天下大宗师棋布法幢。千言万语。乃至棒喝交驰。雷轰电挚以指示学者指此也。知此则去住自由。隐显无碍。虽终日住山。不见有青山之可住。终日尘劳。不见有红尘之可染。此从上达人之标格也。末世法道夌夷。人心怠惰。虽入禅门。不知禅为何物。戒为何事。绝不以生死为念。稍聪敏者则习经忏。学吹唱。以应和檀那广求。细滑英俊者则工字画。习诗词。以资谈柄。椎鲁者则从朝至暮。从暮至朝。唯耕作是务。佛不礼。咒不持。课不诵。食不施。铢积寸累以生放。养羊畜豕以征利。闻善言相诫则瞋。以为欺己。见客僧食宿则恶之如仇仇。借有司声势大张示谕以绝其往来。且曰。本山自耕自食。并无盏饭盆米。夫盏饭盆米固当接纳方来。而自耕自食则客僧遂不得稍分其惠耶。殊不知业已出家。则若田若屋。若草若木。一一皆出信心檀越所施。客僧安得无分。一寺一庵行之。诸山效之。师授诸徒。徒授诸孙。相袭成风。牢不可破。欲望丛林再振。法道重隆。不可得矣。嗟乎。予癸未春游西山。慕亮座主之高风。诛茅白法。虽火种刀耕。啮糠歠粥。必与十方共之。正所谓曾为浪子偏怜客也。髻珠庵觉悟禅者从予受具已来。经今四载。践履冰霜。通山僧俗靡间揄扬。予因以院事付之。更欲开扩其志。以种般若正因。毋蹈今时流獘。二六时中忙里偷闲。看看生前在那里住。死后向何处去。果能久久不退。密密用心。一旦筑着磕着。则觌体现前。异日生死到来。自然千稳百当。如是出家。方为真报佛恩。如是住山。方为续佛慧命。勉之。

　　有非常之人必有非常之事。发明非常之事。须是非常之人。在昔有周西土迦毗罗国。有非常之人。其号曰悉达。偶游四门。见生老病死。众苦逼迫。遂生猒离。夜半逾城。弃王宫。入雪山。宴坐六年。芦茅穿膝。鷃雀巢顶。不自知也。一夕抬眸睹星。豁然大悟。是所谓非常之事也。嗣后道振西天。法流东土。联芳续焰。列派分支。至梁时有香至国王季子达摩大师特特航海而来兹土。传佛心印。谓之教外别传。不立文字。直指人心。见性成佛。是所谓非常之事也。唐宋以来机器渐熟。宗风愈彰。而公乡大夫。宏儒硕学莫不深研此宗。为内外护。其间挂冠铲草如风穴丹霞之流。不可胜数。皆具大知见。得大辩才。是所谓非常之事也。故张文定公曰。自孔孟之后。儒门淡薄。收拾不住。天下英杰皆归于释氏。而无尽居士以为知言。呜呼。自今日观之。则释门淡薄。又将收拾不住矣。不知天下英杰安所适归乎。鉴禅负文武全才。禀忠义正气。适丁国步艰难。未获展其怀抱。遂断荤血。割恩爱。来白法堂前铲草。向云峰峰顶结茅。虽亲友屡招。儿女遮留。脱然不回一瞬。此亦可谓非常之人也。既是非常之人。必须发明非常之事。昔香严谒沩山。山曰。闻子在百丈问一答十。问十答百。试向父母未生前道一句看。严不能答。乃愤然入南阳。缚茅以居。一日埽除。闻瓦砾击竹声。瞥尔大悟。且道击竹声与父母未生前事相去多少。若也会得。始许发明非常之事。堪与悉达。达摩。丹霞。风穴辈把臂并行。苟或未然。直须放下万缘。剪除百念。将从前世智聪辩。粗重习气一笔勾下。二六时中单单看个父母未生前。如何是我本来面目。自参自问。自审自疑。行住坐卧。动静忙闲。密密绵绵。勿令须臾间断。蓦地筑着。打失鼻孔。不妨来白法堂前痛与三十拄杖。鉴禅自谓初机未达入门捷径。因书此勖之。并示以偈。慷慨隳冠大丈夫。安名铲草越群儒。直须顿彻生前事。始可人间作范模。

　　空华阳焰悉是法身。递水传茶无非妙用。争奈积迷既久。妄见纷纭。乍闻知识提持。不能直下顿彻。所以劳他诸圣出兴。设百千方便。无数权巧。鞠其大意。无非要人自证自悟此本有法身而已。近来学者多务虚名。不肯实究。者边经冬。那边过夏。全无真实痛为生死念头。才入丛林。先学转语颂古哄善知识。善知识见学者有些小聪明相似语句。便云。某人有个省发。递相欺诳。疑误后昆。所以一期之中常有几十个称悟道。及乎推勘将来。依稀仿佛。了没相干。此盖近代禅獘。若是有血性汉子。决不被他牢笼。虚度一生耳。罗云氶子从予剃染以来。志气越诸侪辈。巾瓶之暇自肯密密用工。兹拟挈囊行脚。予恐其心志不坚。生死不切。不免为近世风气所移。故书此以勖之。向去更莫别处用心。但刻刻自问云。除却行住坐卧。思量分别。那个是我底法身。忽然失脚蹋破虚空。正好归来迎笑堂中。痛领大棒。

　　示居士(三则)

　　从上诸圣出世皆观机说法。因时救獘。断非胶柱调弦者可同日而语。所以吾佛世尊于四十九年之间。五时八教之别。或权或实。或顿或渐。偏圆半满。经律禅净。教网虽殊。鞠其指归。无非欲一切人知有父母未生已前一段风光而已。是故权开净土法门。三根普摄。则曰。其土有佛。号阿弥陀。今现在说法。又云。七日一心不乱即生西方。末后拈华示众。直接上根。则曰。教外别传。不立文字。直指人心。见性成佛。又云。理虽顿悟。乘悟并销。事在渐除。因次第尽。然则一心不乱即见自性。弥陀现在说法。岂非净土之禅。见性之后。真操实履。渐尽无始虚妄恶习。岂非禅中之净土。由是观之。禅净根源从来不二。顿渐虽异。理事无殊。后代知见未融。涯岸各封者。盖因不达先圣立法之苦心故耳。宜川为西江奥区。宗风最盛。唐宋之际刹竿相望。弓箭之声。禁堕之语。霆震海内。迩来三灾竞起。万界沧桑。法门龙象。藏牙伏爪于千岩万壑之间。而邑中诸君子不忘灵山记莂。或结社以修净业。或订盟以究禅宗。济济森森。轰轰烈烈。初祖所谓震旦有大乘气象者。非此也耶。丙申春。予以赴请归里。道过宜川。坚明松公偕禅净两社居士殷勤修供。启请说法于龙泉。予固辞不允。因念其向慕之诚。特述从上诸圣本怀。及禅净不二之妙旨。诸公傥能劈破藩篱。亲见自性。则父母未生前一段风光顿现红尘堆里。令不二法门复启东土。而金莲华发。遍界香飘。西方云乎哉。宜邑云乎哉。乃易金莲为不二。凡禅社诸公于朔望之际。仍至龙泉同修净业。莲社诸公于修净土之余。仍究禅宗关捩。彼此互相激扬。互相切磋。非特禅净不二。即儒释僧俗亦不二。乃至贵贱老少。城市山林皆平等不二。则一会灵山。俨然未散于宜川之上矣。虽然。更须知有向上一着。不属修证悟迷。了无禅净阶级。待诸公亲入不二法门之后。再来与翠岩木上座相见。

　　戊戌之秋。十月望旦。远山檀越钟子陈公修设伊蒲塞。再四稽首。悃请升座。举扬第一义谛。以求嗣胤。予以赴请之洪都。途次仪式不备辞。钟子复求法语。且曰。诸佛不违众生所愿。故求男者得男。求女者得女。和尚续诸佛慧命。师表人天。津梁苦海而蓼莪诸什。谆谆孝道以启觉末流。三载之间。梓里中感悟者无限。曩岁驰书攀迓。正欲有所恳耳。今和尚固辞不允升座。愿乞指示。修何善可以遂其所求。满其所愿。庶几不蹈无后之愆。予曰。善哉问公。为求贵胤以酬孝思。乞法语以行善事。是所谓善求者也。诗云。恺悌君子。求福不回。其斯之谓欤。昔给孤独长者布金祇园。建精蓝以奉佛。当其草创之际。尝与尊者舍利弗亲自牵绳区画其地。弗忽微笑。长者询其故。弗曰。长者发心建寺。寺虽未成。六天宫殿已备。者曰。何以知之。弗乃借以天眼。令其自视。果见六天宫殿庄严伟丽。非人间可及。乃问弗云。六天中何天最胜。弗云。下三重放恣。上二重怠惰。唯第四重中常有菩萨示生其间。昼夜说法。诸天警悟。精进不懈。者曰。弟子愿生第四重天。言毕五天俱隐。由是知建立梵刹。福感天人。信不诬也。公今施远山以奉伽蓝。捐四事以供三宝。虽在草昧经营之际。而天宫之福已备矣。复从予受三自归及不杀戒。即至善也。傥能体上帝好生之德。与吾佛同体之悲。坚持不犯。则螽斯蛰蛰可立而待也。虽然。求男得男。求女得女。诸佛菩萨之悲愿。接引众生之方便耳。所谓先以欲钩牵。后令入佛智。若欲亲闻第一义谛。须待石虎生儿。即向公道。

