<!-- { "loadSidebar": true } -->
嘉兴大藏经　古雪哲禅师语录


　　翠岩古雪禅师语录序

　　佛法须人而传甚于吾儒。儒所传者可以求之于六经语孟诸书。不幸而不遇其人。其所传者固未尝亡也。释氏自达磨大士东来。直指见性成佛。一切修多罗藏俱属赘疣。何语言文字之可恃。然苟得其人。则虽拈椎竖拂。扬眉瞬目。无处不遇。何况语言文字。何况修多罗藏。是故其所传者实无可传。命之曰别传。传无可传。遍大地求之而卒不可得。古尊宿既已究明此事。视七尺幻躯与夫十方世界无不可涕唾弃舍。独惓切于嗣法之无人。夹山致叹于石头。风穴生悲于谶语。其皇皇汲汲反甚凡夫。似续之情岂不以其人之难获哉。临济一泒。自妙喜中峰后已属晨星。至隆万间几成绝响。仅天童密和尚嘘枯吹烬。隐显明州。瞿昙慧命不绝如线。吁可慨也。古雪禅师夙秉智炬。照彻人天。蚤岁读天童老人录。喟然曰。是其末法之梯航乎。遂策杖囊钵而往叩之。入门即被痛棒。已复钳锤数番。师遂豁尔开悟。举无量劫来生死根本一时掷向大洋。辛巳秋来吾江右诛茅白法院。虎豹与偕。猿狖与处。师绝不以置怀。适香城诸刹恢复。翠岩佥议。主丛林者非师不可。师逊让再四。卒弗获辞。乃始一笑而出。登座之后朝暮提唱。纵横妙密。吾江右数百年所未有也。今春其高足上人出师语录相示。俾弁简端予。惟天童得师而续临济。何异风穴之首山。念遍大地求之而不可得者。今乃猝然相遇。足称希有盛事。昔真点胸说法翠岩。黄鲁直为序。其语录拟之行川之水。走盘之珠。政谓其无死句于中耳。吾无以拟师。即拟以翠岩之石钟石鼓。无边声响。有时消歇。石钟石鼓之声响无时而消歇也。是同是异。请问之真点胸。余何敢妄揣。

　　弟子陈弘绪敬撰

　　翠岩古雪禅师语录序

　　昔保宁勇禅师出杨歧之门。道声不减雪窦。至于提唱之语尢为精峭。尝曰。风鸣条雨破块。晓来枕上莺声碎。虾蟆蚯蚓一时鸣。妙德空生都不会。都不会。三个成群。四个作队。向前村后村。折得梨华李华。一佩两佩。可谓抖擞尿肠。为人说禅。而南堂欲公尚道。禾黍不阳艳。竞栽桃李春。翻令力耕者。半作卖华人。则说法之难也审矣。虽然诸佛威仪进止。诸所施为无非佛事。故其示人也或有以光明相好佛身焉。或有以饭食卧具衣服焉。或有以园林台观虚空焉。或有以菩萨化人。菩提树。清净土焉。或有以寂寞无言无说。无示无识。无作无为焉。岂仅曰语言文字乎哉。独此方真教体。清净在音闻。故虽德山临济棒喝交驰。终亦不废语言三昧。然求其纵横辩肆。乐说无碍。一以理胜。不诡俗。不淫陋。言言见谛。句句超宗。非扬眉有正法眼藏。点胸有涅槃妙心而能若是乎。吾老矣。何幸尢及见翠岩哲公禅师其人者。公炙先师实当天童旺化之日。一时凤毛麟角争相腾蹋。轩昂太白之门。唯公年齿最少。志愿独坚。凿索斧搜。昼鞭夜策。汲汲皇皇。不间暑寒者十年。始浩然大彻。先师室中棰尺极严。许可尢审。肯诺之声未尝为耆年假也。直以侍者参得禅。为公助。喜则其属望于公也可知已。乃公方锐意住山。径尔别去。遁迹亮公旧隐。耕云种月。一钁十霜。由是洪州道俗相率。捐赀赎古翠岩。挽公出世。为中兴第一代祖道。遂显著于时。卓哉公也。幻有师翁不云乎。除却释迦老子。福慧两足有几人焉。但于本领有实证则龙天必不相负。况公律身之严。求道之切。奉师之恭谨。事众之勤。渠固宜龙天推出。无足为公怪者。独其问答提纲。星驰电卷。发挥玄赜。光阐大猷。骎骎乎山谷。所谓青山白云。开遮自在。碧潭明月。捞漉方知。铁石崩崖。霜弓劈箭。不受然镫记莂。自提三印正宗。假令古佛出头也。下一椎定当乃足多耳。惜乎先师未之见焉。敬为序次。质诸当世明眼作家。

　　住东齐青州之大觉寺同门道忞撰

　　古雪哲禅师语录目录序二开堂疏二卷一上堂小参晚参一卷二上堂小参晚参二卷三上堂小参晚参三卷四上堂小参晚参四卷五上堂小参晚参五卷六上堂小参晚参六卷七上堂小参晚参七卷八上堂小参晚参八卷九上堂小参晚参九卷十普说一卷十一普说二行实卷十二问答机缘入室机缘卷十三颂古卷十四法语赞卷十五书卷十六启卷十七偈一卷十八偈二卷十九偈三卷二十佛事杂着

　　古雪哲禅师语录目录终

　　陈司理请疏

　　伏以拍洪楼畔。重续鹫岭之辉。迎笑堂前。又听鲸钟之响。人天共快。瞻注同心。恭惟古雪大和尚百世津梁。五宗华岱。闲挥妙偈。一天华雨覆栴檀。静吐慈音。万壑松风摇几席。钟武夷之灵秀。宝筏渡尽迷津。膺天童之正传。慧日高悬沙界。玉毫瑞相。飞来洪井丹炉。金口微言。错落香城丈室。惟真公芝老之禅堀。是西山南浦之名区。雷护橘丛。留伴笋蔬。清供雾藏茶缕。烹残沙石幽泉。叹鸠盈驯。鸽堂边几岁珠龛版荡。遂草长散。华筵内频年宝地尘霾。诸名德共深廓清之思。彼阐提犹恣狰狞之势。云端钖振。野豻弭耳以奔腾。座上香浮。耆腊諠呼而手额。兹值来复之候。适逢结制之辰。击法鼓以震大千。洒甘露而苏吹万。祇园再辟。同随正觉。铢衣化域方新。共仰清规囊钵。念居诸之过隙。须摧铁壁银山。慨逝者之如斯。专恃朝提。莫唱弘绪。久沦尘浊。悔岁月之全虚。遥礼犍槌。识身心之有托。曾迓海昏。法驾忻依。岭际慈容。选佛场开。敢浪拟庞公之酬对。安禅影静。庶长闻临济之宗风。聊布悃诚。冀垂鉴照。

　　弟子陈弘绪谨疏

　　熊少宰请疏

　　伏以末法将兴。共礼玉毫之妙相。名山复振。群宣金石之微言。有待而隆。无诚不暴。恭惟古雪大和尚风姿高迈。道性澄泓。受天童之法乳。雨露三乘。扬少室之宗门。雷霆旷代。固已包含众善。击汰群蒙。一千龙象随高步。岂曰非时。万里香华结胜因。宁唯异地。维此翠岩。夙称巨刹。溯洪井之渊源。玄徽灏淼。泽神阿于漫漶。宝气辉煌。所以精蓝代起于云烟。因而往哲留题于翰简。夫何后嗣失守。致滋祖道夌夷。鞠茂草于珠宫。聚农氓于绀殿。茫茫桑海。落落晨星。然而灵奇示幻。慧上人见梦里之浮屠。缥缈呈因。诸童子识雪中之宝字。以故合缁流而发愿。捐衣钵以为赀赎。自符宗归同赵璧。草木葳蕤。尽洗干戈之色。川原焕发。一新钟鼓之音。应真飞锡以来游。云水闻铃而毕集。不有宗工领袖。谁为后学津梁。用沥凡情。祈垂愍度。伏望我师表大觉为灵根。将与众生共有。叩真空而不坏。岂唯圣者独知。刊垂九带。咸标指月之轮。辩示两儿。若诱聚沙之塔。庶几薝卜香分。才经手而并馥。醍醐味爽。乍灌顶以皆醒。谁云道岸先登。伫见寰区普耀。无辜胜会。永赞昌期。

　　弟子熊文举谨疏

　　古雪哲禅师语录卷一

　　万安龙德院嗣法门人传我等编

　　住洪都翠岩寺语录

　　山门。俗气都销尽。斯门顿豁开。一回亲得入。万古绝尘埃。

　　佛殿。巍巍堂堂。辉辉煌煌。睹闻莫及。声色全彰。既是声色全彰。因甚睹闻莫及。海底金乌天上日。

　　据室。此是从上诸祖为湖海衲子抽钉楔。解黏缚底去处。哲上座到者里如何施设。七尺乌藤为君决。

　　众护法宰官居士。及诸山耆旧等请开堂。

　　拈疏。百千法门。无量妙义。尽被诸大护法向毛锥子上漏逗了也。诸人还委悉么。其或未然。却请维那宣读。

　　法座。高而无上。仰不可及。要识须弥灯王。步步同行同陟。遂升。

　　拈香。此一瓣香。尊贵中尊贵。奇特中奇特。爇向炉中。专为祝延
今上皇帝圣躬万岁万岁万万岁。伏愿道高尧舜。德迈羲轩。兵革顿销。还同揖让之世。渔樵乐业。时闻击壤之歌。

　　次拈云。此一瓣香。本自现成。岂从人得。八载执侍巾瓶。一旦亲蒙密印。几度狂风吹八面。不曾移易一丝毫。今对人天众前。信手拈出。爇向炉中。专伸供养。

　　明州天童堂上传曹溪正脉第三十四世上密下云先和尚用酬法乳之恩。敛衣就座。维那白椎云。法筵龙象。众当观第一义。师随声便喝云。还观得么。恁么观得。方为正观。若他观者。名为邪观。久参宿学。未举先知。匹马单刀。便请相见。僧问。祖庭复振。海众云臻。拈椎竖拂即不问。重续翠岩旧机缘一句作么生举扬。师云。石钟石磬一齐鸣。进云。恁么则云卷千峰碧。溪流万派新。师云。且得阇黎共证明。问。翠岩久据红尘客。师今重整旧家风。如何是破沙盆底意旨。师云。七华八裂。进云。恁么则灯灯续焰联芳久。祖祖宣扬舌广长。师云。未到阇黎在。进云。古人道此事如秋潭月影。静夜钟声。犹是生死岸头事。超生脱死一句作么生道。师云。红炉焰里浪滔天。进云。恁么则斫却月中桂。清光何处无。师云。且莫诈明头。僧礼拜。师乃云。祖庭既复。四海同欢。祖令当行。千差坐断。直得如天普盖。如地普擎。如风普吹。如日普照。无一丝毫渗漏。无一丝毫囊藏。无一丝毫尘埃。无一丝毫间断。净裸裸。露堂堂。清寥寥。白的的。僧也如是。俗也如是。凡也如是。圣也如是。到者里一道平等。浩然大均。人人怀沧海之珠。个个抱荆山之璧。溪光野色。共演真常。月渚风柯。时谭般若。石钟石磬恒鸣劫外之音。山钵山松独耸云中之秀。尘尘尔。刹刹尔。念念尔。法法尔。无一法不是真乘。无一念而非佛事。无一刹不是佛刹。无一尘不是祖师。所以道一入信门。便登祖位。翠岩如此告报。已是撒沙向诸人眼里了也。若是　利衲僧一拨便转。又何待起模画样。画地为牢。长期短期。中期下期。蛇足重添。执灯寻火哉。然虽如是。不是一番寒彻骨。争得梅华扑鼻香。(叙谢不录)。复举波斯匿王白佛。胜义谛中还有世俗谛不。若言其有智。不应二。若言其无智。不应一。一二之义。其义云何。世尊云。大王昔于龙光佛所曾问此义。我今无说。汝亦无闻。无说无闻。是名一义二义。今日或有问翠岩一二之义。但向他道。落霞孤鹜齐飞。秋水长天一色。复有一偈举似大众。鸡犬喧喧秽法筵。缁流闻见每凄然。今朝喜对炉烟霭。愿祝尧仁亿万年。维那白椎云。谛观法王法。法王法如是。下座。

