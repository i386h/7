<!-- { "loadSidebar": true } -->
　　上堂。僧问。如何是金刚正体。师云。万年床上雪漫漫。进云。如何是当人妙用。师云。钵盂峰畔古松青。进云。从体起用时如何。师云。洪炉翻玉浪。进云。摄用归体时如何。师云。大地绝纤埃。进云。体用互呈时如何。师云。鼻孔下头大。进云。体用已蒙师指示。如何是新妇骑驴阿家牵。师云。前三三。后三三。进云。不是轮他肌骨好。大抵风流出当家。师云。你道谭董二将军竟日商量何事。僧云。过。师云。未是当家在。问。莫守寒岩异草青。坐却白云宗不妙。意旨如何。师云。不许夜行。投明须到。进云。如何是宗。师竖拂子。进云。草枯岩裂时。宗在甚么处。师云。藏尽楚天月。犹存汉地星。进云。恁么则龙归大海波涛壮。虎到深山意气雄。师云。念言语汉。乃云。十五日已前。尔不得住我者里。竹密不妨流水过。十五日已后。尔不得去我者里。山高那碍白云飞。正当十五日。云横四野。水满双溪。去住自由。彼我无二。维那手中巡香版。忽然　跳上非非想天。擉瞎摩醯首罗三只眼。石门和尚倒骑洪崖先生雪精钻入露柱鼻孔里去也。水口庙里谭董二将军掷下宝剑呵呵大笑云。飞鸟尽。良弓藏。狡兔死。走狗烹。你辈瞌睡禅和子。昼三夜三。开眼也睡。合眼也睡。还曾睡醒也未。卓拄杖云。吽。吽。便下座。

　　晚参。明朝一七已完。村前有个王妈妈。今日到寺中恭恭敬敬下一请帖。帖中道。你们打七禅师尽是学般若菩萨作堂头底坏子。百劫千生难逢难遇。明朝攀请列位到他家吃顿如意底放参饭。祇是饭中醍醐也有。毒药也有。你若不吃他底。不免饥羸慞惶。吃他底。又被闹杀。且道吃底是。不吃底是。众无语。师云。真个可怜生。良久。复云。不见身心世界。亦未见自性在。一拳打破虚空。猢狲走入布袋。

　　谢灵杲三目无隐三专使天童埽塔归。上堂。僧问。庚峰设奠。知恩报恩。知恩报恩即不问。肋下还拳事若何。师云。龙生金凤子。冲破碧琉璃。进云。恁么则麟角凤毛俱是瑞。栴檀薝卜一般香。师云。亲言出亲口。乃云。鄞江此去三千里。总在先师一塔中。百十余旬游历遍。芒鞋蹋破见同风。同风已见。消息已通。法乳已酬。真风已扇。还有不假游历。不出户庭。直下见得先师灵塔底么。其或尚留观听。不免当阳指出。以拂子打圆相云。见么。觌面不明此一着。回头何啻隔千山。昨来天童林野奇和尚云。千里同风彼此知。睽违许久弗无疑。前朝接得真消息。始信渠侬不负师。道场山翁忞和尚云。天童法乳润阎浮。若个知恩解报酬。飒飒千林秋色暮。真风何意扇南州。大众。二大老舌如利剑。眼似铜铃。寻常诃佛骂祖。抑古排今。为甚么却放翠岩小长老出一头地。不见道。同声相应。同气相求。然虽如是。翠岩已被二员老贼活埋在无底坑里了也。诸人还知利害么。更有奉和道场法兄三偈举似大众道。峰峰顶。铁船浮。掣电机锋不易酬。伫看杨歧真嫡骨。高提三脚跨神州。巾瓶共侍白峰时。往事而今尚可追。几度向爷夸幼弟。怜才岂惜两行眉。不才深愧继天童。推奖犹欣见古风。谁谓分光非佛日。毫端已现一轮红。

　　立春。小参。霜华布地。冰树参天。冻锁千溪。寒封万岫。正与么时。无言童子出来报道。今日东君行正令。霜华冰树岂能留。翠岩道。子何以见得。他道。葭管已飞灰。翠岩道。葭管已飞灰。东君在何处。童子便礼拜。大众且道。童子是会了礼拜。不会礼拜。若办别得。春冬同一际。往复任随流。若办不得。岁华空复晚。乡思不堪愁。昔有僧问云门禅师。如何是云门一曲。门云。腊月二十五。大众。云门一曲可谓今古罕闻。白雪阳春。祇是难为接拍。今日正当腊月二十五。还有会得云门一曲底么。翠岩固是病体支离。也无妙音可和。聊为应个时节。与大众听听。以拂子击香案。高声唱云。你若无心我也休。

　　除夕。上堂。僧问。眉毛分八字。鼻孔大头垂。迷悟不干怀合作么分付。师云。空中书卍字。进云。祇如父母未生前。者一着落在甚么处。师云。焰里结寒冰。进云。三十日到来又作么生。师云。青山常在白云中。进云。来年更有新条在。恼乱春风卒未休。师云。未必。乃云。事无巨细。贵在力行。理无深浅。妙在彻见。彻见则事事皆如。力行则头头合道。山僧昨来肩竹。过落马岭上。无端蹋破舜若多神鼻孔。直得百亿须弥一时粉碎。章江恶浪彻底俱干。香严老子从天降下。拍手高歌云。去年贫。未是贫。今年贫。始是贫。去年贫。犹有半仓谷。今年贫。大仓小仓无一升。山僧随声便喝云。老老大大。俗气也不除。大众。祇如脱俗一句作么生道。还知么。但得雪消去。自然春到来。复举北禅贤禅师云。年穷岁尽。无可与诸人分岁。且烹一头露地白牛。炊黍米饭。煮野菜羹。大家吃了。向榾柮火。唱村田乐。免得倚他门户傍他墙。刚被时人唤作郎。天童林野和尚云。古德烹露地白牛分岁。天童煮透海乌鸡过年。不用文武火烧。放下自然顿熟。大众。烹牛煮鸡。二老不妨奇特。争奈美食不中饱人餐。翠岩者里无牛可烹。无鸡可煮。祇是一味平常粗茶淡饭与大众分岁。何故。人情若好。吃水也甜。

　　元旦。上堂。僧问。元正启祚即不问。斩新号令请师宣。师云。杲日正东升。僧打圆相云。者个还有新旧也无。师云。寒蝉抱枯木。进云。祇如镜清道有。明教道无又作么生。师云。塞北千人帐。江南万斛船。进云。恁么则二途齐坐断。独露一轮红。师云。舌上覆金钱。乃云。闹市里识取天子。百草头荐取老僧。老僧面目了无故新。天子威光岂有遐迩。既无遐迩。则含元殿上。释迦峰前。不隔寸丝。当阳显露。既已显露。且道如何相见。乃起身鞠躬云。万岁万岁万万岁。下座。

　　晚参。三年倚杖溪头寺。千指团圞话岁寒。谁是金毛师子子。不妨吼出大家看。有么。有么。僧问。铁牛吃尽栏边草时如何。师便打。进云。石人遇石虎。相看早晚休。师复打云。且道棒头落在甚么处。僧画圆相。师复打。问。如何是夺人不夺境。声未绝。师便打云。是人是境。僧拟议。师连打退云。学语之流。复云。还有问话底么。众不出。师云。抛钩钓鲲鲸。却钓得个虾儿。

　　小参。过年经五日。纷纷来贺新。通红席帽下。都是旧时人。大众。昨日知客引个戴席帽底汉子到方丈相见。山僧深深向伊作揖了。起来遂问尊驾高姓。伊云。黄梅道底。请教大号。伊云。临济道底。高隐何乡。伊云。和尚何得忘却。大众。山僧被者汉一拶。直得东西不办。南北不分。众中还有记得底么。试出来说说看。既是旧时人。因甚不谙他住处。委悉么。莫怪相逢不相识。隐隐犹怀昔日嫌。

　　上堂。僧问。子韶格物。妙喜物格。请师一言。分明剖析。师云。篱头吹觱栗。进云。如何是格物。师云。微风摇古木。进云。如何是物格。师云。细雨滴岩华。进云。格物与物格相去多少。师云。长江水上波。进云。明皇斩画像。彼中头落。意作么生。师云。片叶飘庭际。西风万里秋。进云。恁么则一剑横飞。两头俱落去也。师云。殷勤送出荒郊外。僧便喝。师云。乱喝。进云。莫将鹤唳。误作莺啼。师云。棺木里瞠眼。乃云。禅堂里绕露柱经行。步步蹋着。斋堂里拈瓦碗吃饭。下下咬着。蒲团上叠双膝打坐。心心念着。乃至东廊上。西廊下。东司头。火炉边。处处撞着。既是撞着念着。咬着蹋着。则一一分明。尘尘解脱。因甚一七二七坐到三更五更。毕竟不得疑团獦狚爆地从胸落。喝一喝云。无绳休自缚。复举襄州华严禅师上堂云。大众。今日若是临济德山高亭大愚下儿孙。不用如何若何。便请单刀直入。华严与汝证据。平地捷鱼虾。守廓侍者出众。一钓便上。礼拜起便喝。严亦喝。廓又喝。严亦喝。两个漆桶相揩。廓礼拜起曰。大众。看者老汉一场败阙。又喝一喝。拍手归众。普州人送贼。严下座。归方丈。钓得金鳌即便休。时风穴作维那。上去问讯。严曰。维那。汝来也。叵耐守廓适来把老僧扭捏一上。待集众打一顿趁出。再理竿丝连夜钓。穴曰。趁他迟了也。自是和尚言过。他是临济下儿孙本分。恁么错下名言。严方息怒。铁铸面皮。穴举似廓。传言送语。有甚了期。廓曰。你着甚来由劝者汉。我未问前。早要棒吃。得我话行。如今不打。搭却我者话也。已吃华严三十棒了也。穴曰。虽然如是。此话已遍天下。不信道。大众。举已举了。注已注了。还知二老着落么。不惜眉毛。更为诸人拈出。电卷星驰。龙骧凤翥。败阙则二俱败阙。作家则彼此作家。还有单刀直入底么。若无。栾布作争得见韩光。

　　请知净化主。上堂。僧问。放出堀中师子吼。震遍三千及大千。收回直下无踪影。收放一句请师宣。师云。露柱穿靴水上立。乃云。清净身原自绝尘。也须入水见长人。休论桶箍爆不爆。乞米乞炭何妨道。柳巷华衢信步行。锅子由来铁铸成。已到未到吃茶去。风前有路超调御。毫端建刹亦寻常。一柱明明牚一梁。蓦地打开无目面。瓦解冰消全体现。且道那个是现底全体。满撒珍珠罗帐里。喝一喝。复举文悦禅师初参大愚芝。芝曰。来何所求。曰。求心法。芝曰。法轮未转。食轮先转。后生家趁色力健。何不为众乞食。我忍饥不暇。何暇为汝说禅乎。悦不敢违。未几芝移翠岩。悦纳疏罢。复过翠岩求指示。芝曰。佛法不到烂却。宜为众乞炭。悦亦奉命。能事罢。复造方丈。芝曰。堂司乏人。今以烦汝。悦受之不乐。恨芝不去心地。坐后架桶箍忽散。自架堕落。忽然开悟。顿见芝用处。走搭伽黎。上寝堂。芝迎笑曰。维那且喜大事了毕。悦不及吐一辞而去。大众。芝老并不曾教伊看话头。做工夫。为甚么悦公便悟去。还知芝老为人处么。野色更无山间断。天光直与水相通。

