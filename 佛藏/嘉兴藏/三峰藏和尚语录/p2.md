<!-- { "loadSidebar": true } -->
　　上堂三百六十骨节皎皎凝虚碧八万四千毛窍澄澄发皓彩逆底顺底着着趁玄机是底非底头头超方外山河大地草木丛林尽是恒沙劫千佛之数信得及贫儿暴富信不及三峰话堕。

　　上堂百千万亿华藏界信手拈来只一束夜来埋向虞山巅天上人间作眼目好丑难逃这一机双泯互存无背触猊弦鼓断少知音他年留待鸾胶续。

　　上堂本色住山人且无刀斧痕殿上考钟伐鼓声声寒满耳门验人端贵知音听响终非莽卤蓦拈竹篦云背不背兮触不触谁信先天为心祖。

　　晚参僧问如何观音妙智力师云插下金刚顶上针。

　　上堂老僧终日与诸人同起同住同语同嘿全无一点奇特处但有一件奇特处不得不告报诸人诸人极力思量到无思量处起心动念便不稳贴老僧在无思量处起来千思百量不妨吃得饭屙得矢。

　　上堂先照后用莫从镜里迷头须信顶门有楔先用后照正遇黑风暴雨还知冷月疏星照用同时阵里飞砂刀头具眼照用不同时东影旗幡西藏炮弩喝一喝云须知昼伏夜行不得隈刀避箭。

　　上堂心不是佛明如日智不是道黑似漆大丈夫须猛烈既然拈却佛祖机因甚抱守系驴橛直中曲曲中直要平不平凭秤尺。

　　上堂国师三唤当阳明皎皎侍者三应遍界黑漫漫最喜是生死烦恼可恶是菩提涅槃人间月半天上月圆咄咄鼻孔撩天不着穿。

　　上堂烂炒铁钉盛满钵夜来托出新罗国远来人事非等闲秪许供僧莫供佛指天指地自称尊撞到云门无折合。

　　上堂从上来事匪从人得截下左臂天地悬隔拟欲安心纷然打失捉摸至今空无所得咄休去歇去眉横鼻直谁恁么道白拈老贼。

　　上堂金槌未动旷然绳墨之外玉尘才挥纵横得大自在老僧一物不为阇黎明辨去来菩提涅槃等名是从净法中得贪爱取舍等名从秽法中得净秽两忘扫踪灭迹任运相将不可陪法云随处起风雷。

　　上堂拈起拄杖云镇海明珠只有一颗仰山不来深藏待贾卓一卓云东寺蓦地捧出照破山河万朵。

　　上堂若论此事如迅雷贯顶掩耳不及吐出清风一条镔铁向须弥顶上一槌金刚山下透脱倒卷虚空万仞壁立若是临济嫡骨儿孙便解向狮子口里敲牙骊龙脊上揣骨宾主互换通身纵夺末后句里出身威音王前过活还有如是操略者么出来与老僧相见(问答不录)。

　　住苏州北禅大慈禅寺语

　　上堂萧条古寺傍城隈万户吹烟曙色开独坐云堂无客问西山相逐送青来诸仁者无情运用举足则步步通涂有识兴慈逐念而尘尘障道争拾池中之砾遗下明珠偶迷镜里之头遂忘本体拈拄杖画一画云若不画断早见葛藤遍界。

　　晚参此事喻如苏州一座城总有六门门门有路通达往来若闭塞五门教人总向一门出入途路中不免反添之绕不若随方来者随入一门翻得径捷然虽如是饶你得到苏州城里要来北禅寺参见老僧更须问过地头人始得不然十个五双往往蹉路在。

　　上堂假使有人能化三千大千世界满中众生令行十善不如有人于一食顷正思此法过前功德不可为喻当尔之时识智俱空名体咸寂谁为计功谁为量德又唤甚么作此法良久喝一喝云不解顺风撒沙那能衣锦还家。

　　上堂胡乱三十年不曾少盐酱到处行脚也须带眼古今尽道得大机北禅看来全不像若论百丈门风岂可预搔待痒拈起拄杖云看看用时便用绝商量方信临机原不让。

　　上堂僧问佛祖公案只是一个道理因甚有明与不明师云昨日开元石佛放光有者道青有者道黄有者道黑道白道赤一总不定僧云和尚也是熟处难忘师呵呵大笑良久乃云于心所生即名为色知色空故生即不生尽大地是正法眼藏尽大地是涅槃妙心实相无相微妙法门从甚处入喝一喝云更须买草鞋行脚始得。

　　上堂天上不能容地下着不得鼻孔海天宽耳门针眼窄未问着先已头红面赤毕竟是甚么人达磨曰不识观世音菩萨将钱买胡饼放下手来是一块黄石会么挥拂子下座。

　　上堂头上是天脚下是地青山自青白云自白会也有粥吃粥有饭吃饭不会草鞋钱且置粥饭钱甚么人还良久云剑去久矣尔方刻舟。

　　上堂绿槐丝吐挂青虫恰恰珍禽冷冷风纵是三千广长舌个中消息最难通曳拄杖下座。

　　上堂有佛处不得住百岁翁翁失却父无佛处急走过海坛马子似驴大三千里外逢人不得错举一字是一字一句是一句恁么则不去也世情无真佛法无假摘杨花摘杨花搅得身心乱若麻老赵州没来繇输嬴岂在东司头。

　　上堂无法可说是名说法烈焰堆中试请下脚三世诸佛一脚历代祖师一脚北禅今日也是一脚现前大众还有不惜娘生脚板者么一僧才出师连棒打退云是甚么所在你也要插只脚便下座。

　　上堂门外有大路秪要大踏步一步是一步直透长安路喝一喝下座。

　　上堂未透祖师关错过大好山踏着大好山有甚祖师关。

　　上堂大棒打老鼠惊起邻家睡本末悉归宗何用寻言语。

　　上堂今朝四月廿九受用头头皆有葛衣自抹清风蒲扇信翻轻手胧胧睡眼馍糊落落精神抖擞偶尔曳杖出门随处看花看柳。

　　上堂竿木随身逢场作戏始从鹿野苑终至跋提河于是二中间未曾说一字后来缺齿老胡分皮擘髓一出又一出拖到而今阳春易和白雪难齐门槌拍板忍俊不禁道嗏诸人还委么良久云原来驻云飞也不识。

　　上堂三转法轮于大千其轮本来尝清净北禅寺里一日两餐馊饡饭禅和家人人肚里七上八落今早添得一餐白粥便见稳贴贴地真不掩伪曲不藏直现在可验谩我不得拈起拂子挥一挥云见么良久云我且谩你这遭便下座。

　　上堂何方圣者甚处灵祗秤盘上分斤定两算筒边横千竖百于食等者于法亦等于法等者于食亦等观世音菩萨将钱买胡饼放下手来却是馒头因甚佛殿山门全归肯诺灯笼露柱犹自沉吟良久云此意幽深。

　　上堂举雪峰和尚示众云尽乾坤是个解脱门把手拽不肯入师呵呵大笑云自累犹可莫累他人七百众善知识几时跳出这个解脱坑。

　　上堂闹市里天子百草头老僧在人王人王中尊在法王法王中尊偶然夜户不闭撞入个白拈贼一众惊惧不睡依律合得何罪众无对乃云不可便恁懡　放过。

　　上堂西来大意非小儿戏千七百家各逞绝伎拖到而今展转埽地略较些子庶几临济捱拶将来依然驴屁玄要横竖是三主宾死活是四纵有孝子慈孙信你实情难事要知容易为人请观近代禅肆举了便恁会了何必苦他心志此是诚谛之言听与不听在你。

　　上堂穷诸玄辨若一毫致于太虚竭世枢机似一滴投于巨壑眼前绿水背靠青山一夏与么去也觉好过倘或日出事生未审作何向当良久云岂不个个英灵。

　　上堂脚脚踏断乌鹊桥步步不从云里走自从换得金刚眼物物都将脑后看问着便转牙如利剑口似血盆信口道来七石缸门里大细而论之一即是二二即是四红白琉璃月下看一双和影迸人寒岂有如是事岂无如是事重之叠之四即是八八即十六一二以至千万不可说转猫儿　跳上层楼尾上研槌翻霹雳如何是佛良久云[○@塑]且说到这里莫被诸方简责。

　　上堂人之尝情一时难改逆则生嗔顺则生爱喝一喝云学道贵除心何惜这皮袋。

　　上堂年年冬寒夏热朝朝夜暗昼明使得十二时辰看看能有几人喝一喝云太平本是将军致不许将军见太平。

　　上堂举南泉云文殊普贤昨夜三更起佛见法见各与二十棒贬向铁围山师云近日有从铁围山来底衲子么我不问你禅道佛法秪要问你二大士起居安乐否少病少恼否众无语乃云莫谩山僧好。

　　上堂举茱萸把一橛竹上堂云还有人虚空里钉得橛么时有灵虚上座出云虚空是橛茱萸便打灵虚云莫错打某甲茱萸休去师云灵虚不道无未免性燥你看他古今善知识那个便肯放得下这一橛老僧非是倚势欺人往往知而故犯虽然茱萸休去未可全信。

　　小参古意不可得萧然四座僧檐牙无燕雀赤日印空庭治世语言资生业等皆与实相不相违背不可得意则不问日印空庭事若何乃云苔文镂石古草带篆帘青。

　　上堂释迦已灭弥勒未来北禅三门早闭晏开但见频出入知他才不才莫怪老僧闲管事要须分辨墨和煤。

　　上堂森罗及万象一法之所印凡所见色皆是见心澄潭月影静夜钟声一处真千处万处一时真喝一喝云几多痴男女茫茫古到今。

　　住杭州临平安隐禅寺语

　　上堂才白椎师以拄杖横截云千佛下口不得历祖一场败缺今日直下拈来依然是赤骨律此事如干将莫邪双腕并运如冰花若火焰向报化佛舌根下一截正好销兵铸钁乐过平生只今还有具如是操略底汉子么出来与安隐相见问答毕乃拈拂子云释迦老子得这消息便会指天指地末后露出双趺西天四七东土二三得这消息便会说偈传心以空印印空印水临济得之而棒喝云门得之而鉴咦沩仰向有无处吹火洞山于睹影处我渠法眼在曹源一滴水答曹源一滴水处唯心新安隐一齐收在拂子头上且道拂子头上是甚么道理掷下拂子云久立众慈伏惟珍重。

　　晚参宾主相逢为对扬神机一着好商量定盘星子难移动卓午高竿隐太阳举临济同普化赴施主斋次济问毛吞巨海芥纳须弥为是神通妙用为是法尔如然化踢倒饭床济曰太粗生化曰甚么所在说粗说细次日又同赴斋济问今日供养何似昨日化亦踢倒饭床济曰得即得太粗生化喝曰瞎汉佛法说甚么粗细济不觉吐舌师云普化霸力横施但禅王化不忘成褫之记可见宾则始终宾主则始终主临济使尽软顽不闻雷声动地微见冷芒逼斗致令后代儿孙点简不知向阿谁吐气良久云安隐今日挽古回今轰个霹雳去也便下座。

　　上堂举世尊一日升座文殊白椎云谛观法王法法王法如是世尊便下座师云文殊见小欲速世尊将计就计若作佛法商量分明是小儿戏山僧路见不平拈拄杖云要打他家师弟还有为二老出气者么良久卓拄杖一下云谛观法王法法王法如是便下座。

　　云门澄和尚终七烧香翻大海作沤绳绳开洞水之源卓妙高为杖籍籍振云门之价正见诞子化生之盛何期推爷灭祖之归布袋藏鸦四十九日已前尚噪银碗盛雪三十二传之后光生玉线牵来今日是渠前日我绘图留下纸间顶相背间毛阿师俨在孝堂古佛尝居显圣繇偏入正今日痛哭于无从以正为偏将来庄严于妙觉俾石头之路永滑代起群猊令威音夜半正明尝悬慧日。

　　上堂以拄杖作半个圆相云圆不圆直不直若人道得出与你做相识良久卓拄杖云长相忆只有这个贼。

　　上元上堂繁钲杂鼓夜骈阗火树星桥灿远天谁把娘生双白眼看到威音更那边(举公案不录)。

