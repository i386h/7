<!-- { "loadSidebar": true } -->
　　五十三祖径山师范禅师上堂曰若论此事直是省要易会多是诸人自作艰难自作障碍所以有时东廊西廊见诸人和南问讯山僧便乃低头相接其实无他只要诸人识得长老是西川隆庆府人氏勒曰当举衡石以正轻重尧封潜曰历数在躬。

　　五十四祖仰山祖钦禅师住龙兴上堂曰一见便见一得永得展手曰撒开两手大家看毕竟明明是何物潭州内外有一十八座城门白日行人千千万万一任东西南北勒曰政有所伸也尧封潜曰洪范九洛风角鸟鸣。

　　五十五祖天目原妙禅师普请上堂曰禅不在参道不在悟动转施为山岳鼓舞孟八郎汉便恁么去争似西峰搬石运土勒曰不有怨也尧封潜曰追维畴昔如何可忘。

　　五十六祖天目明本禅师示众曰瞻在前忽在后竹鸡昼啼华鲸夜吼未了听一言如今谁动口勒曰殊出而共趋也尧封潜曰刻玉符者也。

　　五十七祖圣寿元长禅师上堂曰贵买庐陵米大做铁馂馅普请诸禅流堂中自吞啖阿呵呵聊表殷勤莫嫌冷淡勒曰以其能相胜乎尧封潜曰古者不下堂而见诸侯。

　　五十八祖万峰时蔚禅师久参三不是因缘一日闻举沩山踢倒净瓶忽悟乃曰当日若还亲看破如何不进劈胸拳勒曰厥功懋哉尧封潜曰得其人则振之也。

　　五十九祖万峰普持禅师一日问慧旵心不是佛智不是道汝云何会旵近前问讯叉手而立师呵曰在此许多时还作这个见解勒曰亦非人之能也尧封潜曰不知有汉无论魏晋。

　　六十祖东明慧旵禅师呈解偈曰一拳打破太虚空百亿须弥不露踪借问个中谁是主扶桑涌出一轮红勒曰辄生惆怅尧封潜曰敢稽首布之。

　　六十一祖东山永慈禅师于旵和尚两掌下开悟乃展具珍重礼三拜而立旵曰居古道山三十载今日秪见得这僧勒曰不必阇黎尧封潜曰使客舍洒扫以待。

　　六十二祖高峰智瑄禅师久参东山慈和尚付法偈末有杀活拈来总现成之句勒曰二时上堂不得咬破一粒米尧封潜曰日精月华吞霞服气。

　　六十三祖金陵本瑞禅师参瑄和尚瑄问曰甚处人师曰四川瑄竖起拳曰四川还有这个么师曰无瑄曰因什却无师曰非我境界瑄曰如何是你境界师曰不识瑄曰汝岂不是着空师曰终不向鬼窟里作活计瑄曰西天九十六种你是第一种师拂袖便出勒曰老硬作禅和尧封潜曰一日复一日。

　　六十四祖玉泉明聪禅师一日闻马嘶豁然大悟乃曰如斯之事如来明见无有错谬勒曰敢不远千里望风以来尧封潜曰何必华山之騄耳。

　　六十五祖圆通德宝禅师上堂拈起拄杖曰有么有么一僧作礼师劈脊便打曰多口作么曰某甲一言未措师复打曰再犯不容勒曰如斯争奈何尧封潜曰岂是磨棱合缝底道理。

　　六十六祖禹门正传禅师常举门前冷落车马稀老大嫁作商人妇辨验方来三十年衲子士大夫罕契其机勒曰迸散十斛尧封潜曰是风之始也。

　　六十七祖天童圆悟禅师僧问如何是佛法的的大意师搔头曰老僧头痒曰还有奇特也无师展两手勒曰绝毫绝厘如山如丘尧封潜曰震旦无别路。

　　六十八祖三峰法藏禅师示众曰机先一向是汝诸人安身处先机一着是汝诸人立命处其间左之右之或伸或缩是汝诸人踏脚处末后一句是汝诸人出头处汝等诸人作么生会勒曰若人辨得天下横行尧封潜曰不图东天一只西天一只。

　　退翁自铭塔

　　序曰崇祯八年乙亥四月先师三峰和尚定临济正宗记付弘储而记之曰藏于龙云用出师吼贵宗旨有继而起也命名弘储命字继起为临济荷担之嫡子晚而自号退翁退者何于法运于自揆皆不宜进而宜退故以退为安曰翁自老之也物老而衰衰将至而自老之者自悲之也自铭塔者何门弟子为翁营归藏之地而翁忧其身后之文之不获翁心也故自铭盖自世有谀墓之文于是有谀塔之文身后之文往往文过其实翁耻之况槁立山林不应烦当世大位君子经画笔墨临济殁七百余年纲宗未坠于地弘储躬承祖父提命不敢惜肝脑自暇自逸忧劳四十年上观千载下观千载如印印空庶几无惭称南岳宗孙为三峰嫡子当临济三十二世生平无他伎能铭不余及铭曰。

　达磨之孙　　不重禅定　　解脱匪存　　庙貌严靓
　塔势雄尊　　弗关性命　　循末讨论　　夙夜怲怲
　羸立疲奔　　请观前圣　　直截本根　　四顾空净
　横竖并吞　　天衢绝径　　荡荡不痕　　大机全胜
　大用云喷　　断际超伦　　提祖父令　　旋乾转坤
　沩仰声应　　五宗始藩　　我祖秉正　　照用煌焞
　机对飞横　　则有云门　　两支双劲　　同源昆仑
　洞水澄泳　　绵密粹温　　心王顾命　　法眼开屯
　药因救病　　荼苦戴盆　　天关不▆　　大哉宗原
　单提古政　　东国赤幡　　多罗悬证　　河注重翻
　雾罢开瞑　　手拂朝暾　　视者徒瞪　　扼要弗烦
　大方无诤　　大文无抡　　大声无竞　　上报师恩
　吴山青亘　　具区可扪　　向当斯定　　爰有后昆
　心心智证　　乃真达磨之孙

　　辛亥夏孟　于留惑轩　自铭塔竟

　　南岳勒古后序

　　二万五千九百二十年天日交差一周天地开辟久矣其经历二万五千九百二十年者凡几若使创者必在前袭者必在后则时递而降各循前迹鸿荒以后天地何赖伏羲以上非无文字至于伏羲而文字立故伏羲文字天地之一开辟也轩辕以上非无甲子至于轩辕而甲子定故轩辕甲子天地之一开辟也当尧之时日在元枵九州波涛于是整顿名山大川禹贡乃作故陶唐治水天地之一开辟也此以明创者不必在前袭者不必在后也震旦禅宗少室创之大机大用江西创之自临济创统汾州十智一创东山昭觉法式各一创至我天童三峰埽荡建立各一创天下灵岩身集大成法运开辟前起丙子到于今三十年拓万古之心胸达磨以来震旦第六创而南岳勒古则又一创也南潜凉薄栗然惧不能少裨益前人而命之同勒承命惭惕敬以禅宗之重赖于开辟者告天下后世为法准。

　　住尧封宝云院嗣法门人南潜谨书

　　三峰藏和尚语录后序

　　身中有生老病死念上有生住异灭荆山汴水野火断云何故何新何忧何虑有截断天下人舌头底手脚不能教无舌人解语入不得夹山眼况我临济门风高多少阔多少三贤十圣望影神迷诸佛祖师闻声胆碎你道甚么人才能于中自在纵横神通游戏我三峰师翁所以未离天上天上震惊才下人间人间摇动咳唾修罗绝种掉臂佛影无踪尚有辈钝根阿师道棒喝阐佛祖之机玄要绝狐狼之迹我师翁笑倚长松闲临寒水济济威仪萧萧动止六门虚静心月孤圆万法咸舒神珠炳焕如此说法岂有言路可寻如此利生那来功勋可立千古为物作则惟此法王大宝。

　　岁辛丑八月望尧峰嗣法孙南潜稽首拜言

　　后序

　　三峰师翁开物成务之功振兴摧辟之力发诸语言被诸行事嵥然以应身大士来支临济其无师乐说之智辨如云门其始终化迹又如云庵云庵天纵自然定宗旨于黄龙师翁欲振起杨岐乃定名于金粟其悟门广大说法如云涌川决笔记者莫能殚书然犹裒聚成录得法语三十卷广录五十卷顾命时亲持稿本以结集嘱我和尚我和尚再拜而受秘重大法藏笥箧者二十余年庚子中秋住云岩慨然念滹沱大宗定于隆祖隆祖得真子应庵与妙喜并驱不再传渐见衰落其间虽有仰山天目崛兴为一代龙门瞿然视其后终不甚昌大逮金粟悟祖与我师翁一虎步于前一龙骧于后从上纲宗致广大而尽精微莫之有加今据大宗之庭宜事结集卷轴浩繁摘要四编曰三峰和尚语录盖取浑金璞玉不事雕镌应物垂慈楷模百代若夫险崖惯拶铁壁孤撑或渺然如云汉之高或浩然若江湖之决波腾浪蹴鱼龙尽迷其方地转天回鹰隼旋失其势海水一滴全用百川于此入门堂奥斯在呜呼我和尚之心亦苦矣云岩当四冲八达之衢接纳烦剧未竟厥绪今辛丑夏来金粟始克成之命予小子叙其后不敢辞乃再拜稽首志其岁月。

　　灵岩嗣法孙晓青盥沐敬书于金粟首座寮
