<!-- { "loadSidebar": true } -->
　　普说僧问古人道诸佛不出世祖师未西来佛法遍天下谈玄口不开既是佛法遍天下为甚么谈玄口不开师云咭嘹舌头三千里进云诸佛已出世祖师既西来支分派列五叶联辉浩浩谈玄宗旨建立为甚么翻成途辙师云铜沙锣里满盛油忍俊韩卢空逐块进云即今四众虔诚人天普集未审有何开示令一切人不堕途辙师云直下无回互宛转万重关进云近来狐宗放肆正眼寂寥五家宗旨久矣无闻还许学人一一举问么师云临渊羡鱼不如退而结网进云如何是临济宗旨师云电光影里辨龙蛇如何是云门宗旨师云异乡逢父母如何是曹洞宗旨师云舀水不扬波如何是沩仰宗旨师云哑子夜弹琴如何是法眼宗旨师云倒骑千里马如何是最初一句师云疑杀天下人如何是即今的事师云眼似鼻孔如何是末后的事师云笑杀旁观进云谢师答话师打云可知礼也问承和尚有言开口也打不开口也打为复悬岩撒手为复觌面全提师云云散月当空雨过山更缘进云恁么则处处绿杨堪系马家家门首透长安师云为复悬岩撒手为复觌面全提进云两途俱不涉一剑倚天寒师云抱桩摇橹懒禅和乃掉拂子云诸佛未出世祖师未西来佛法遍天下门径长青苔及乎佛既出世祖既西来弃明珠而抱鱼目者纷纷皆然固根器之差殊亦指南之不妙五家宗旨之立皆为斯流扶偏救弊拣正辨邪譬如国家兵器不得已而用之只如适才禅客恁么问山僧恁么答诸人还会么会则事同一家有什么五宗六宗之别如或不然不免累及山僧更加疏钞去也乃竖拂子云还会么海印威神不动而光涵万象吹毛在握横抽而见网全初语默纵横任缘施设了无痕迹岂可追寻悟此则梦绝断常昧之而难超有漏情尘卜度丧道目前直下知归犹存见迹到遮里须是个人始得莫漫踌躇毫厘有差天地悬隔山僧今日为众升堂了无别事盖为迩来魔强法弱裨贩纷纭参学者既无慕道正因檀越辈又无择法正眼邪师说法如恒河沙各各自谓成无上菩提诳惑善良坑残慧命欺胡瞒汉玷辱祖庭相引相牵均投苦海于是众居士同众禅德告香启白云弟子辈瞻风拨草犹怀大法之虞和尚担荷宗乘宁无恻隐存念敢祈不吝慈悲大施普说将妖狐鬼病炙穴穷根以救正信初萌之士则法门幸甚众生幸甚山僧应之曰狐鼠邪妄何足挂齿仅可迷惑虎鬼无知之流而不能惑诸善根有志之士邪正虽殊因缘则一诸公素称有志高明何独至于此类而责之诸公又云今日之请普为天下浩浩谈禅种种病根敢求指示非为此方之流而动千钧之弩也山僧曰诺遂以今朝升座普告四众曰昨承诸人请山僧细说今时禅病仔细思量要觅一些禅气了不可得更有什么病可说得来不见大慧禅师云禅有甚么病禅又不害头疼又不患肚痛又不患耳聋又不患眼瞎即心即佛有甚么病狗子有佛性也无无有甚么病唤作竹篦则触不唤作竹篦则背有甚么病如何是佛麻三斤有甚么病如何是佛干屎橛有甚么病你不透了着意要透便千里万里了也拟心思惟他拟心凑泊他向击石火闪电光处会他向举起处承当他遮个方始是病世医拱手然究竟不关禅事只如大慧恁么说山僧恁么举且道是病不是病病则且置毕竟将甚么作禅即心即佛是禅耶狗子有佛性也无无是禅耶麻三斤干屎橛是禅耶唤作竹篦则触不唤作竹篦则背是禅耶如或未然四禅八定是禅耶向髑髅边认个识神影子是禅耶若向遮些上作活计正是痴狂外边走有甚么交涉既然如是且道毕竟将甚么作禅聻喝一喝云这些葛藤桩子野狐涎吐山僧今日为你剿绝了也还有放身舍命知恩报恩者么良久云你们光不透脱皆因一向贪图小利客作营生是以名之曰病因病制方名之曰禅尽大地是病尽大地是禅禅即是病病即是禅病既非病禅亦非禅禅病两忘三句净尽然后正好向无禅无病处建立一切法也在我扫荡一切法也在我而我非建立扫荡之所能凑泊者故曰我为法王于法自在虽然如是能有几人不免向无实法中说个药方去也昔日达磨大师制个药方与二祖可大师云外息诸缘内心无喘心如墙壁乃可入道可谓应病之药争奈诸人不肯服何所以山僧寻常向诸兄弟道开口也打不开口也打速道速道才涉思惟劈头打出若能向这里撒开肚皮横身天外纵横杀活一切临时举一机则千机顿赴说一句则万句咸彰一成一切成一坏一切坏坏中有成成中有坏宾主互用玄要相成不动纤毫法尔成现入魔入佛自在自由于此透得方有衲僧气息若只是悟得一个干萝卜头禅不曾过得荆棘林者他只是守定一个觌面堂堂无是不是森罗万象不碍眼光烦恼菩提当体无二底死见识撞着古人杀活全提处不是囫囵吞吐便是道理研穷胡拈乱颂自是非他此是山僧昔年害过底病零零碎碎不知悟了多少后到阳山堂中因先师举铁牛过窗话垂问山僧种种下语皆被把断后因风扑门帘处打落从前知解窠臼透到个通身洒落无念无依处不胜快活举似先师被先师印破面门几成担板若不是种得般若根深拖了个闹热招牌打入今时八斗米糟里埋没一生去也幸而先师以门庭冷落深虑种杂必危除山僧外更无别付山僧亦见今时朝王暮郑觅拂觅名只尚虚浮全无实践入则法眷出则冤仇信义不知惭耻不识因叹曰与其逐队随流作贪名之衲子不若草衣木食作西山之逸人于是抗迹匡山绝缘省虑一日因看高峰上堂自述悟由一段因缘遂自计曰彼睹赞时已悟到虚空粉碎大地平沉物我俱忘如镜照镜时节岂不是与我在阳山堂内悟底一般因甚被雪岩末后一拶便透不得如是两年间常在肚里不得了彻一日因携篮过涧中采苦菜失脚跌倒一山禽飞起大叫一声坦然休歇如云开日朗法法现成无忆无欣遂颂枕子落地因缘云钟残漏尽一声鸡脱尽从前悟里迷大用纵横施巨阙堂堂洗土不成泥自后遍阅传灯诸录无不透彻乃知从前所得悟门亦正但可惜坐在本来本分知见中不遇大手眼师承煆炼以至枉吃了七八年辛苦耳诸大德人身难得正法难闻此事如八十翁翁入场屋真诚不是小儿嬉不可这边那边负却一知半解到处觅相似语言蕴在八识田中撞着些瞎眼宗师互相狐媚蓦头印可赚你百劫千生不是小事不见庞居士初见石头和尚便问不与万法为侣者是甚么人石头以手掩其口士有省即说偈曰日用事无别惟吾自偶谐头头非取舍处处没张乖朱紫谁为号立山绝点埃神通并妙用运水及搬柴这个岂不是与山僧在阳山堂里悟得个头头上明物物上了底一般今时知识靠遮一着如须弥山作出世张本者是你看他虽是个俗人却不向这里坐住又将此语去问马祖云不与万法为侣者是甚么人马祖向万仞悬岩着力与他一推云待汝一口吸尽西江水即向汝道士豁然大悟复作偈曰十方同聚会个个学无为此是选佛场心空及第归这个岂不是与山僧在匡山采苦菜吃跌时节相似当知古人无有不透过遮重关而能为人者又不见百丈大师初侍马祖行次见一群野鸭子飞过祖云是什么丈云野鸭子良久祖又云什么处去也丈云飞过去也祖捏丈鼻头丈负痛失声祖云又道飞过去也丈于此有省既归侍者寮哀哀大哭同寮问曰汝忆父母耶曰无被骂耶曰无寮曰为甚么却哭丈曰昨被和尚捏得鼻头痛寮曰有甚因缘不契丈曰你去问取和尚寮问马祖祖云他却会你自问他去寮问丈丈大笑寮曰适才哭如今为什么又笑丈云适才哭如今笑寮罔然次日马祖上堂丈出卷却拜席祖下座归方丈丈随入祖云我适才要举一两则因缘你为甚么便卷却席丈云昨日被和尚扭得鼻头痛祖云你昨日向甚么处留心丈云鼻头今日又不痛也祖云子深明昨日事此岂不与高峰睹赞时悟得底相似近时有一等知识说百丈悟了便能哭能笑能卷席岂不是赃诬古人不见汾阳问首山念和尚云百丈卷席意旨如何山云龙袖拂开全体现又云师意云何师云象王行处绝狐踪遮个岂不是与马祖百丈把手共行底真不忝为他家儿孙也又不见百丈再参马祖次祖以目视禅床角拂子丈云即此用离此用祖云子日后开两片皮将何为人丈取拂子竖起祖云即此用离此用丈挂拂子于旧处祖震威一喝丈直得三日耳聋师乃竖拂云还见么百丈大师在山僧拂子头上吟吟而笑却被黄檗和尚走出来将舌头一伸直得冰消瓦解汝等诸人切忌动着动着打折汝腰既错会遮个定又错会赵州见二庵主州云有么有么一庵主竖起拳州云水浅不是泊船处遂去又问一庵主云有么有么主亦竖起拳州云能杀能活能纵能夺便礼拜昨有数禅客呈此因缘颂山僧笑曰据你见解总是一个舌头在赵州口里与山僧初在阳山底颂相似山僧昔颂此因缘呈先师云庵主手中刀赵州口里剑彼此不相伤水清石自现先师便与印可如今思之克由叵耐众禅因请拈颂遂拈云二庵主用处一同为什么赵州肯一不肯一恁么会错了也你若能向遮里一劈两开不惟二庵主性命落在你手里只遮赵州老汉亦无出身之路还会么时人只见金鳞跃不见蓼花对岸红复颂云打鳖敲龟验死生牢关犹滞竞头奔都卢一口俱吞尽不脱蓑衣啸月行既错会遮个定又错会香严示众云如人上树口衔树枝手不攀枝脚不蹋枝树下有人问西来大意不对则违他所问若对则丧身失命香严老子可谓点火开门照贼归了也时有虎头上座便出云树上则不问树下请和尚道师云看锢鏴着生铁香严呵呵大笑师云还较些子既错会遮个定又错会黄山谷初见晦堂堂云二三子以我为隐乎吾无隐乎尔作么生会谷拟对晦堂云不是不是山谷疑闷不已一日偕游涧边木樨盛开香气扑鼻堂云会么谷云不会堂云吾无隐乎尔谷有省后又见死心心云新长老死学士死烧作两堆灰向甚么处相见谷拟对心托开云晦堂处参得底到遮里用不着在谷后常谓人曰生平被天下老和尚瞒过多少惟有死心道人不肯此真实相为也诸人且道作么生是真实相为处到遮里切须仔细山僧若纵遮两片皮举古举今说到弥勒下生也无休歇究竟看来总是作死马医诸人也须带些子筋骨捉败古人始有出身之分更若向山僧言下求觅解会又隔天涯去也若是中下根机也须向古人无义味话上着倒东觑西觑实究真参一番蓦然捉得古人舌头庶不辜出家行脚之志今夏堂中数十人多是新发道意者久参上士不满三分之一其中也有善用心者也有不善用心者皆由发心差别依师差别参究差别证悟差别因此差别病亦差别今既不惜口业索性将今时药病差别处略说数端以为证据近时有一种善知识每开示学人道此事本来成现不假修持活泼无依天真灵妙非离真而立处立处即真以不知为古人应病之药了无实法故遂随语生解不许人作工夫教人直下领悟如揠苗助长至令学人向举起处承当凡有所问便喝便掌瞬目扬眉或云觌面荐取或云举似分明或云久知和尚有此机要或云学人无侍者应对和尚凡有施为不离遮一路将此合头语唤作本分草料觌面提持是则也是争奈见网缠绵于无实法中翻成实法又有一等知识教人向一念不生处趋向凡有指示即云无相无名了不可得等唤作寂而常照又引了了灵知不因心念等为证至令学人坐在黑山鬼窟里闭目藏睛作死模样其害尤甚又有一等善知识以不立知见不生解会为道凡有所问问佛即云佛问僧即云僧学人或云不会即云汝有一肚皮禅在将古人活用处作死语会下合头语如云天晴日头出雨下地上湿师姑定是女人肚饥便去吃饭眉毛横眼上鼻孔大头垂等语或师家更为抑捺即便连叫数声或云疑则别参或云亲言出亲口谓之不被移换作主到头一朝秤锤落地方知羞见本命元辰此等坐在平实坑中若肯知非或犹可救强作主宰终堕邪流又有一种知识教人向见闻知觉处领略凡有所问即云叫一声应一声步步蹋着处处不离更求什么或云问话者谁学者或云不会则云不会底又是谁行是谁行坐是谁坐穿衣吃饭更无别物致令学人认着个业识痴团以为主人公于是竖指擎拳进前退后不肯知非执吝自是此等与前竖指虽同而谬解有异皆成邪外又有一种知识专怕认识神之祸遂尽破除根身而认器界将古德机缘胡批胡判如雪岩问高峰谁与你拖个死尸来声未绝则打出正从上宗师爪牙他妄判云此问甚好奈师在阿谁处下手不在打处下手所以误有百年三万六千朝反覆元来是遮汉处着脚致涉许多廉纤师家出口大宜慎取云云可见他一味胡论夫雪岩之一见便问声未绝便打出者正是挑贼破贼杀活全提处如他所说得非所谓不嫌自己麻绳短反怨他家井底深哉又见其判洞山曹山云前有良久处一点心性廉纤曹山与他一刀斩断乃设四禁云莫行心处路言切莫看念佛底人着衣吃饭口动动眼眨眨底人不挂本来衣切莫向本来面目上寻出个人来何须正恁么正恁么是一念不生惺惺寂寂所在若向遮里躲跟便落解脱深坑弯脚坐佛堆里切忌未生时言汝未生前是驴胎马腹中物切须忌他此四恶物若参着他谓之损法财灭功德莫不由兹心意识也千奇万怪都是他变出甚为可畏曹山一禁禁断便应列洞山之上看他遮等说话真是西天九十六种之类而乃敢以仰山再来自称不知一世聪明甚么处去了大众要会曹山莫行心处路么即山僧所谓开口也打要识不挂本来衣么即山僧所谓不开口也打若是个外不住圣凡内不住根本底人则头头独耀着着全彰穿衣吃饭语默经行那一处不是超佛越祖之正路而必欲扫除之耶何须正恁么切忌未生时者以未生时乃净法边垢正恁么时乃染法边垢互遮互拣如楔出楔然染净之垢与本来之衣乃圣凡幻妄之法故须扫除而说法听法本来无依之人不可扫除者故云但除其病而不除其法然古人亦有谓本来面目亦须斩为三段及僧问夹山拨尘见佛时如何山云直须挥剑若不挥剑渔父栖巢等语盖凡情易尽法爱难忘可见可证之本来面目可斩而无证无依之本来人不可斩见佛之见可挥而见佛之人不可挥也所以临济道你若达得万法无生心如幻化更无一尘一法处处清净是佛然佛与魔是染净二境约山僧见处无佛无众生无古无今得者便得不历时节无修无证无得无失一切时中更无别法设有一法过此者我说如梦如化山僧所说皆是道流即今目前孤明历历地听者此人处处无滞通贯十方三界自在入一切境差别不能回换一刹那间透入法界逢佛说佛逢祖说祖逢罗汉说罗汉逢饿鬼说饿鬼向一切处游履教化众生未曾离一念随处清净光透十方万法一如云云你看他又何曾教人拨去穿衣吃饭语言动用等来又见其于竹篦子话上生出大法小法谓之枯木生花又云临济之棒乃绝人之打必须裂断棒上命根方得自在等疑误殊甚又教人人制一片竹篦要实实落落放在目前于事物上参之不得向心窝里看本性妙心不得参本来面目主人公话将楞严一切事究竟坚固除去一切二字合共邪解种种谬说难以枚举又见渠子叙其于折竹声中大悟之后将汾阳三玄要颂结关力参之凡两月余偶得智证一书深与己意符合遂发愿力提其语振起临济宗旨于既没之后遂拈云一句中只具一玄一要权实照用与汝分了也且道临济为甚么说三遮里明得方不辜负先宗若道是一又是瞎汉复颂曰言意浮沉结髑髅发尖迸出海门秋从权到实照功尽处处吹毛用不留又云三玄参到日头没见夜犹为恶野狐等语又何曾梦见汾阳诸老之三玄三要意旨来你看汾阳示众云先圣道一句语须具三玄门一玄门须具三要路阿那个是三玄三要底句快会取好时有僧问如何是学人着力句答云嘉州打大象如何是学人转身句答云陕府灌铁牛如何是学人亲切句答云西河弄狮子又云若人会此三句已辨三玄更有三要语在切须荐取不是等闲与大众颂出颂曰第一玄照用一时全七星光灿烂万里绝尘烟第二玄钩锥利便尖拟议穿腮过裂面倚双肩第三玄妙用具方圆随机明理事万法体中全第一要根境具忘绝朕兆山崩海竭洒飘尘荡尽寒灰始得妙第二要钩锥察辨呈巧妙纵去夺来掣电机透匣七星光晃耀第三要不用垂钩并下钓临机一曲楚歌声闻者尽教来反照又颂云三玄三要事难分得意忘言道易亲一句明明该万象重阳九月菊华新你看汾阳恁么颂何曾有一句合他邪解今杜撰知识已死邪说犹行子孙正盛中其毒者甚多况山僧所寓地僻山荒诸方语录得见殊少前日偶在堂中适睹案上语录数篇首尾不全见其学问辨博笔气纵横足以笼盖当世驾驭英灵大非承虚接响之流只可惑愚而不能惑智者可比故其害人甚多兹特聊举一二以为诸人诸人要识三玄三要底意旨么山僧不惜眉毛为你颂出第一玄浑仑一块砖十方俱照彻物物个中全第二玄切忌犯廉纤随时抛粥饭不借舌头尖第三玄了了绝中边吹火长伸嘴柴生满灶烟第一要不许诸人道万里绝灰尘一棒当头捣第二要掣电长空哨娑竭便腾霄虾蟆田里闹第三要毗岚风浩浩未透祖师关何人不吹倒大众若能如是会得方知一句中具三玄门一玄门具三要路有权有实有照有用不假造作法尔天真岂必待一玄参起然后以玄消玄以要消要至末后一要为至宝哉此等邪说磬山天童二老人昔日间之而未详山僧今日论之而未悉若能向未详未悉处透彻将去则玄要宾主左右逢源法如是故非强论也不见古人道即此见闻非见闻无余声色可呈君个中若了无难事体用何妨分不分如是则见闻知觉与声色无殊声色与见闻不二是以合之则双美离之则两伤即忠国师之身心一如身外无余全体不生灭耳认心认境厥病惟均直饶心境俱忘犹是光不透脱若便向遮里一守守住施机发用根本未空只可入佛不可入魔如高峰睹赞百丈扭鼻庞居士悟旨于石头等时节相似教中所谓十地菩萨见性如隔罗谷者是也如今要得迷悟一如药病俱息须是出得一身白汗将无始至今所有八识病源一刀净尽然后方知阴入界三皆成妙药通身是病通身是医亦能杀人亦能活人临时加减对症修方邪病正药正病邪药善病恶药恶病善药凡病圣药圣病凡药魔病佛药佛病魔药药既无实病亦无依只得无实无依处多少人向遮里失钱造罪山僧今日偶然随人颠倒引起遮般络索已是不能折合直得开山千岁宝掌和尚跳出来道和尚和尚打折当门齿了也山僧大展坐具礼伊三拜且道是赏伊是罚伊良久云赏罚且置汝等住在他道场里还识他千岁宝掌和尚也无若也不识即今识取识取得了更须知他令尊令堂姓个甚么始得还会么若向遮里会得一句中具三玄门一玄门具三要路有权有实有照有用宾主料拣宗旨五家无不贯彻如或不能不免更累山僧深入泥水为伊指破去也乃掉拂子云要识千岁宝掌和尚么只是汝诸人即今历历地听法者是此人无纤毫可得而能成就一切世出世间事业若能如是明见宝掌面目唤作山僧也得唤作大众也得何以故山僧乃大众之山僧大众乃山僧之大众离了山僧外无有大众可得离了大众外无有山僧可得山僧与大众亦能成却一切人亦能坏却一切人一成一切成一坏一切坏然后知山僧亦不是山僧大众亦不是大众总是一个千岁宝掌和尚头头独露着着全彰得到恁么田地则山僧便是大众大众便是山僧山僧大众识取分明更须知拄杖子落处始得拈拄杖卓一下云在山僧分上是山僧拄杖子在大众分上是大众拄杖子离了山僧大众外别无拄杖子可得然山僧拄杖大众无分大众拄杖山僧亦无分既然各住各位依旧拄杖全同同中有异异中有同此是金锁玄关之难到遮里切须仔细山僧有时将大众拄杖子抛向东洋大海搅雨翻风有时将大众拄杖子靠在壁角落头打猪打狗总在山僧分上不关大众事大众有时将山僧拄杖子搬柴挈米吃饭吃茶有时将山僧拄杖子寂静散昏撒屎撒尿总是大众分上不关山僧事山僧放行大众把住山僧把住大众放行收放虽异而常同作用虽同而常异拈拄杖连卓数下云山僧也大众也收放也异同也都卢只在遮里一一明妙一一天真夫是之谓千岁宝掌和尚乃呵呵大笑云鸳鸯绣出从君看不把金针度与人掷拂子下座。
