<!-- { "loadSidebar": true } -->
　　诸经等者谓如来说法多以梦幻虚假之事况诸法空义或广或略散在诸经诸论随何经论宗趣虽殊大意皆破众生遍计情执或情执多者不达法者约喻生疑病既连绵药还逦迤以悟为限法喻重重今约华严十忍品疏文兼摄大乘论意势显诸喻意令无混滥也一切法空者此是义宗若是上根闻之便解中根之类一喻即明下根之流展转生惑更以诸喻如下所辨现见等者难曰诸法若不见任说法皆空现见历然在因何得是空故说如幻下以喻释喻也下皆准此爱着等者难曰众生不爱着任说法如幻既生爱着心云何得如幻故说如焰下释也不得水者难曰贪求若不得任说法如焰求者皆遂心云何得如焰故说如梦下释也梦造等者难曰善恶无果报任说法如梦因果事昭然云何得如梦故说如影下释也妍美好也媸丑陋也此说对镜之色高低者此说对谷之声也一一应者无一像而不应色无一响而不应声无杂乱等者必不对美现丑对高应低故利乐等者难曰菩萨不化生任说如影响菩萨既化生云何如影响故说如化下释也作化事者不可谓作化事便言为实不可谓度众生便谓众生实有良为众生即空迷故不觉为说令觉若实有体化之何益故净名云观众生如幻化如水月镜像如龟毛兔角等文殊问云若然者菩萨云何行慈维摩诘言为众生说如是法是真实慈也上来五重征释皆显法空盖因喻生迷遂展转训晓极兹后位喻尽法彰疑冰自释然诸经中或说干城水月杌鬼绳蛇翳目空华龟毛兔角等皆随机随说引令得出必不依次有是五重也。

　　●三会秦经明广略。

　　三会通秦译经本。

　　●文二初指喻显法。

　　梦幻泡影空理全彰露电二喻无常足显悟真空则不住诸相观生灭则警策修行妙符破相之宗巧示亡情之观。

　　梦幻等者以梦等四事皆无体性若观有为诸法如其梦等则空理易明露电二事暂有即无若观诸法如其露电则无常自显悟真空下显益不住相者凡夫迷真空既住相当知悟真空即不住相也住即执取染着之义又凡夫颠倒不了无常故恋世间不务修进当知达彼一切悉无常性念念迁谢不住不久由是怖畏生死乐趣涅槃如救头然寸阴是竞所以佛于涅槃会中偏赞此观以为第一然二句中各有解行配释可知妙符下结叹符破相宗者叹前四喻也然佛一代教门就大乘中宗涂有三一法相宗谓解深密等经瑜伽唯识等论二破相宗谓般若等经中百门等论三法性宗谓法华涅槃等经起信宝性等论既般若宗于破相今说有为喻以梦幻泡影则妙符宗旨也示亡情观者叹后二喻若观世间诸法如露电等自不系情于身命财而生常解又由前四喻故慧解亡情由后二喻故习定亡情又前亡执有之情后亡计常之情若不觉空无常即系情于身命资具今既悟此空无常理则情念沮坏真智现前斯则上合经宗故云妙下契物情故云巧也。

　　●二正会广略。

　　魏译九喻秦本略者以星灯有体云种含生恐难契空心潜滋相想取意之译妙在兹焉。

　　魏译等者牒问也或问曰魏译九喻秦经略三者何也今此牒之以星下释通有体者虽星不如日灯藉膏油未是全空故云有体云种者法喻双举云能含雨种必生芽故云含生难契等者本为执情坚固不了即空由是设喻以荡分别若观有体之物便同析色难悟即空空观不成故云难契潜滋等者既不了无常唯于境相而生常想不能舍离纵不故意任运生情不觉而起故曰潜也取意等者先德皆云敌对唐梵则奘称能取意译经则什为最然云等三喻则直下翦除于余六中又换一喻谓以影代翳也所以换者影并于翳空义显故。

　　
　　○第三流通分。

　　佛说是经已长老须菩提及诸比丘比丘尼优婆塞优婆夷一切世间天人阿修罗闻佛所说皆大欢喜信受奉行。

　　经文可见佛说是经已者本为空生致问故佛答降住修行答问既终便合经毕仍以蹑迹起疑连环二十七段洎乎此文疑念冰释既善吉无问故能仁杜宣一卷经内虽兼有师资以其就胜故但云佛说长老等义如前所解。

　　●疏二初随经文别释。

　　尼者此云女也优婆塞此云近事男优婆夷此云近事女亲近比丘比丘尼而承事故阿修罗此云非天皆大等者文殊所问经云有三种义欢喜奉行一说者清净不为取着利养所染二所说清净以如实知法体三得果清净。

　　近事男女者标释可知亦云近住男清信男等并可知非天者亦非人也谓非天人趣之所摄故亦云无酒如实等者说理如理说事如事故果净者依解起行得无漏故。

　　●二引论疏赞释。

　　无著云若闻如是义于大乘无觉我念过于石究竟无因故天亲云诸佛希有总持法不可称量深句义从尊者闻及广说回此功德施群生大云云大圣说经妙理斯毕二空圆极四众奉行肇云同听齐悟法喜荡心服玩遵式永崇不朽资圣云般若深经三世佛母闻经四句以超恶趣之因一念净持必获菩提之记故人天异类莫不虔受奉行矣。

　　无觉者不发二空智也二执牢固如石之坚石犹可磨可琢闻经不能无我而解不啻如石故云过于诗云我心匪石不可转也转犹动也磨琢皆是动义又论云下人于深法不能觉及信世人多如此是故法荒废无因者无大乘正因不得菩提故总持法者秘密般若也深句义者显了般若也或总持法是经文深句义是本偈从尊者即弥勒无著也广说即自指论文佛母者以能生诸佛及菩提法故余文易知。

　　金刚般若经疏论纂要刊定记会编第十卷
　　(终)

　　校讹第三纸
　　(九行征楞严寺流通本作微又令流通本作今)第四纸
　　(十九行得北藏作德流通本同)第五纸
　　(十五行以果之以北藏空白流通本阙疑未刻十八行二明之二北藏作一流通本同)第七纸
　　(十九行及北藏作又流通本同)第九纸
　　(十行一流通本作有十二行比北藏作此流通本同)第十三纸
　　(二十行谓北藏作为流通本同)第十六纸
　　(七行必字下北藏多不字流通本同)第二十三纸
　　(十二行由北藏作常流通本同)第二十六纸
　　(三行但北藏作俱十三行统北藏作说流通本并同)第三十二纸
　　(七行若北藏作苦九行北藏脱作字流通本并同)第三十三纸
　　(十二行令北藏作今流通本同)第三十五纸
　　(十四行析北藏作折流通本同)

　　
　　(助刻芳名
天目大觉和尚三两　嘉禾比丘超德三十八两　照光一两　净心五钱　嘉禾居士洪亮五两　邹宗仁四两　金成泰二两　何其文一两　方必正一两　施纪山五钱　归廷彦五钱　刘子芳五钱　信女施门钱氏五钱　归门乐氏五钱　共银五十八两刻此
金刚般若经疏记会编全部十卷计字十二万零一百八十六个该银六十七两一钱七分尚少银十二两　荆溪比丘行策己　　一两五钱八分　楞严寺经坊余赀八两　　一二分补足刻成
康熙己酉年孟秋月嘉禾楞严寺般若堂识)
