<!-- { "loadSidebar": true } -->
　　将欲制疏恐未上符下合故归请也意云法华经说假使满世间皆如舍利弗尽思共度量不能测佛智圣智尚难图度凡心岂可测量由是祈请加护冀无纰缪于中前三句归敬三宝后一句祈愿利生初二字能归至诚稽谓稽留尚书云稽首拜手注云稽首谓首至地也拜手首至手也今则屈头至地稽留少时表敬之甚也又礼有三种谓下揖中跪上稽首今则上礼表无慢心然能归之人必具三业表佛有天眼天耳他心知故谓以身业归表佛有天眼见以口业归表佛有天耳闻以意业归表佛有他心知又圆满三业善故成就三轮因故以未归三宝之前三业悉皆不善今归三宝故三业皆善也三轮者谓神通轮教诫轮记心轮因中身业归果获神通轮因中口业归果获教诫轮因中意业归果获记心轮据此即三业是因三轮是果三轮之因依主释也今言稽首即当身业但举身业余者自具谓称三宝名及述所为事即口业也心不虔诚宁肯归礼即意业也牟尼下正举三宝谓佛法僧为福之田三皆可宝故云三宝带数释也然有三种一住持者即塑画等像佛也三藏教文法也五众和合僧也遵守遗言任持像法名曰住持二别相者佛即三身法即教理行果僧即二乘菩萨三同体者觉照名佛轨持名法和合名僧于中复有本性观行融通之异皆一法上说之故云同体于上三中今所归者即别相也五教之中当其始教以此经属始教故今但取当宗之中能说般若为佛所说般若为法发起流通者为僧故非余教牟尼下佛也梵音释迦牟尼此云能仁寂默能仁故不住涅槃寂默故不住生死又寂者现相无相默者示说无说此则即真之应也大觉者觉即是佛大拣余圣余圣虽觉未名为大二乘偏觉菩萨分觉皆非大也唯佛如来一觉永觉无所不觉如大梦觉如莲华开迥超群圣故独称大尊者具上九号为物所尊下文广辨能开下法也于中能字属佛开字通佛及法在佛为能开在法为所开般若三空句五字唯局法也然于此中具教理行果般若果也以是到彼岸慧故三空理也句即教也理果合论行也以慧照理是菩萨行故发起下僧也发起上士即须菩提因兴三问故佛说之流通上士即是弥勒无著天亲也逦迤解释方始弘传上士者高上之士也或云上人故马鸣菩萨赞无常经归敬偈云八辈上人能离染或云大士故大云疏云如斯大士皆归命斯皆通用故随人称冥资一句祈愿利生也冥资谓暗助所述即此疏也契合也群机即一切众生也然资助加护有二种一即显加谓现身说法有所见闻二即冥加但得智力无所视听今于二中唯求冥加也以制疏释经唯藉智力但得冥助不须见闻以此经云若以色见声求是行邪道为顺此教故不求显然凡所设教皆契理契机今不言契理者以疏是论文已契理故又疏主于二利中利他偏甚今唯言契机者悲增之相也。

　　●二开章正释既蒙加祐心通智明约义开章遂申经旨文二初标列章门。

　　将释此经未入文前悬叙义门略开四段第一辨教起因缘第二明经宗体第三分别处会第四释通文义。

　　此依崇圣寺尘外疏唯开四门若准大云疏中即开六门一明经意二明宗旨三明经体四辨译时五解题目六释经文今虽四门含六门义谓此第二摄彼二三第四摄彼五六其余单摄但小异耳。

　　●二依章正释四如疏科列。

　　初中二初总论诸教。

　　此中总论如多药共治一病下别显则如一一药各有功能也。

　　●文二初通赴机缘。

　　谓酬因酬请显理度生也。

　　酬因者酬谓酬报因谓因地以佛于因地初发心时希求无上正等菩提遂启四弘誓愿众生无边誓愿度烦恼无数誓愿断法门无尽誓愿知佛道无上誓愿成于此四中三愿皆毕唯一未圆誓度众生众生宛在今虽证果不舍因门现身说法济度群品以报先愿故曰酬因故法华经云我本立誓愿欲令一切众如我等无异如我昔所愿今者已满足化一切众生皆令入佛道酬请者佛初成道梵王帝释等请转法轮故法华云尔时诸梵王及诸天帝释护世四天王及大自在天并余诸天众眷属百千万恭敬合掌礼请我转法轮如来默然受请既受其请故始于鹿苑终至鹤林四十九年说诸经教救度众生故法华云即于波罗柰转四谛法轮等也显理度生者此二相从合说然有通别通则佛以一音演说法众生随类各得解别则说四谛法显生空理度凡夫外道说六波罗蜜法显二空理度不定性二乘及利根凡夫令入大乘道说一乘法显法界理度定性不定性二乘及地住菩萨并上上利根凡夫令入一乘究竟佛道也。

　　●二克就佛意。

　　若据佛本意则唯为一大事因缘故出现于世欲令众生开佛知见等。

　　唯为一大事等者法华经具云诸佛世尊唯为一大事因缘故出现于世舍利弗云何名诸佛世尊唯为一大事因缘故出现于世诸佛世尊欲令众生开佛知见使得清净故出现于世乃至欲令众生入佛知见道故出现于世准天长疏解云佛之知见非三非五故云一广博包含故云大诸佛仪式说此化生故云事众生有此机能感于佛曰因佛即应之曰缘故者所以义由此一大事因缘所以佛出于世也开示悟入者此之四句不出于二前二句能化后二句所化能化有二谓大开而曲示此属于佛所化亦二谓始悟而终入此属众生若准法华论释开者双开菩提涅槃二无上果示者别示法身显三乘同体悟者知义别指报身二乘不知说令知故入者因义修因契入故华严疏主解云开者开除惑障示者示真实理悟者悟妄本空了心体寂只令悟上真理入者冥于心体石壁解云一切众生皆有佛性大开也指示心中了了分明是佛性曲示也斩新领解决定印可不疑始悟也一切念想都亡终入也诸家解释旨趣不同白璧黄金各为至宝。

　　后别显此经五。

　　别显者近指一卷金刚远关诸部般若以同宗故意明有何所以说无相经于中五段具如下列。

　　●初中三初标。

　　一为对治我法二执故一。

　　对治者如病设药义见序中我执者有二一凡夫情计我即执五蕴总相以为主宰二外道神我即蕴离蕴或大或小幽灵神圣动用难思皆计为实故云我执计一切法实有体性名为法执然佛说小乘以除我执今说般若重为此者盖深必该浅也由是正除法执兼明我空也。

　　●二释二初总标由执起障。

　　由此二执起烦恼所知二障。

　　烦恼即根随等此依我执而起如前逐妄中说所知即根本无明也故起信论云无明义者名为智碍即所知障也此依法执而起。

　　●二别示二障过患二初烦恼障。

　　由烦恼障障心心不解脱造业受生轮转五道。

　　心不等者心本清净自在功德妙用过于尘沙良由此障覆蔽不得显现故云心不解脱解脱者自在义不唯令心不解脱复能造业润业业即善恶不动业也以有业因必招果报即受生也受生之处所谓五道生而复死往而又来故云轮转轮转之相已如序中纶轮义也反推其源即是我执故知我执是过患根本故须除之。

　　●二所知障。

　　由所知障障慧慧不解脱不了自心不达诸法性相纵出三界亦滞二乘不得成佛故名障也。

　　慧不等者此即大乘深慧不论小乘浅慧此慧若发照见五蕴皆空唯是心性离自心外无别有法今为无明覆蔽不得开发故华严云若不了自心云何知正道彼由颠倒慧增长一切恶不达等者然诸法性相有别有通别则如水以湿为性以动静为相等通则诸法同以无为为性有为为相由无是慧故不能了之然了心即根本智了性相即后得智二智不显盖由无明无明不除不成佛法故云纵出三界亦滞二乘等斯则虽出火宅犹止化城不到宝所若反推其本由于法执将知法执是过患根本也然此二障非谓抗行皆由一心所为但微著有异所知则细烦恼则粗粗细虽殊都无别体犹如一水起动成波微著有异于中亦有二义才动则不能现像同彼所知猛盛则覆舟溺人况于烦恼法喻相对昭然可见又心慧解脱约人料拣以成四句谓心解脱慧不解脱二乘也心不解脱慧解脱大悲菩萨也俱解脱佛也俱不解脱凡夫也。

　　●三结。

　　二执若除二障随断为除二执故说此经。

　　以前推穷一切过患根本是其我法二执二执若遣二障即除二障若除则诸过自灭由是过患之源即是二执为除二执故演斯经故知此经是大良药故心经云般若波罗蜜多是大神咒是大明咒等乃至云能除一切苦真实不虚欲知此经除二执者如经云无我相人相众生相寿者相是除我执也无法相亦无非法相是除法执也如此类例遍于经中。

　　●二中二初标。

　　二为遮断种现二疑故。

　　如文可知。

　　●二释。

　　遮未起种子之疑断现起现行之疑即经中答所问已便蹑迹节节断疑乃至经终二十七段。

　　疑者于理于事犹豫不决即心所法中烦恼一数然有二种一种子二现行种子谓蕴在藏识未显发者名为未起现行谓动之于心或形之于口名为现起遮则遮其种子不令起于现行断则断于现行即自除其根本其犹筑堤防水倾津泼焰其义可见即经下指经也然准经即答三问已展转而断起复连环故云节节至二十七然遮断之言总有两意一则经中有须菩提陈疑处是现行即第二第十一第十九余无问辞皆种子也二即当时尽是现行望于后代总名种子斯则断现行时即是遮种子也然二意中后意稍切故二十七疑皆言断而不言遮也。

　　●三中二初标。

　　三为转灭轻重二业故。

　　●二释。

　　转重业令轻受灭轻业令不受。

　　泛论业有三种谓善恶不动受有三时谓现生后若今世造善恶今世受苦乐者名顺现报业若今世造善恶次生方受名顺生报业若今世造善恶从第三生已去乃至百千生方受名顺后报业今世有人造善恶业目下无报便疑无因果者良由不达此三时报也故佛名经云行善之者触事轗轲行恶之者是事谐偶致使世间愚人谓之善恶不分我经中说有三种报如上所叙今言转灭者二中唯转恶业以违理故时则通三然此恶业受报准小乘宗说有定不定如初篇四重名为定业僧残已下名不定业以此对时应成四句谓时定报不定报定时不定俱定俱不定若此经说者则不然以未入我法名决定业若入我法名不决定业所言不定者或轻或重或受或不受也问若然者何以大般若中云唯除决定业应受报耶答但转重成轻非令不受故无违也如此经云若有人受持读诵此经为人轻贱者是人先世罪业应堕恶道以今世人轻贱故先世罪业则为消灭当得阿耨菩提言先世者有二意一前生之前名为先世二未持经前名为先世虽通此二后义为正也今以三涂之业用轻贱代之令报不定生报现偿令时不定此皆转重令轻也其灭轻不受经则无文经虽无文义乃合有然有两意一者以重况轻意云重业既转之令轻轻业故宜不受二则曾堕三涂之者出在人中犹有余业即贫穷诸衰等苦今既不堕三涂则余业必免亦是时报俱不定也。

　　●四中三初标。

　　四为显示福慧二因故。

　　●二释二初未说失为凡小。

　　佛成正觉未说般若之前众生由无妙慧施等住相皆成有漏或滞二乘。

