<!-- { "loadSidebar": true } -->
　　●二随释七如疏列。

　　一种性不断谓护念付嘱。

　　种性不断者此非凡夫二乘及权教菩萨意明佛种性不断也谓护下指经便是释意谓以小付大嘱大化小展转如是宁有断绝如人父母付嘱子孙云云此是空生之本意故以此事赞佛引起问端也。

　　二发起行相谓申请赞许。

　　发起行相者既欲种性不断故须发起修行之相也谓申下指经其实伫听亦在此摄。

　　三行所住处谓十八住从佛正说直至经终是无相行所住处矣。

　　行所住处者既有能发必有所发也十八住名义下文广释从佛下指经是无下释名义此即相之无相非一向之无相略见行玄为顺本宗故标无相也。

　　四对治谓一一住处皆具邪行共见正行二种对治。

　　谓一下释意邪行即不正行也但不顺佛道皆名邪行共者不一义见者分别情正行者即离见之正行非纯正之正行也二种对治者以正行治邪行是一对治以无分别智治分别见是二对治然邪即全治共中即但治于见不治正行如披砂拣金而去砂不去金今经中但有能治无所治也且如第一住处中不度众生为邪行度众生为对治于度众生时见有众生是所度见我是能度是分别见度而无度为对治此理实同时义分前后初住既尔余可例知故论云行诸住处时有二种对治也。

　　五不失谓由对治离增减二边不失中道。

　　谓由下释意离增减者谓执有为增执无为减前堕此二则失中道今皆离之故得不失也如经中即非佛法是胜义谛遮增益边是名佛法是世俗谛遮损减边其余即非是名皆例此也论最后结云菩萨离此二边故于彼对治不复更失故名不失。

　　六地位谓由不失中道成贤圣位信行地净心地如来地。

　　谓由下释意以二边邪僻置之不论中道乃是大菩提路故于此中分立地位如往帝都有三路异两边皆非中道即正正路之中方可论于远近迟速等也法中亦尔故经云一切贤圣皆以无为法而有差别信行下分位也于十八住中前十六住是信行地此当三贤依信起行故名信行亦名信解依信起解故第十七住是净心地此当初地离分别障亲证真如故第十八住从第二地已去乃至佛位通名如来地也又以诸家明地位或广或略广则五十二位略则泯之全无今则均于广略去其太甚说三地五位矣。

　　七立名谓由前六智慧坚利位地阔狭故名金刚。

　　谓由下释意谓约三种法上立金刚名一约般若体用名金刚此如金刚坚利二约地位阔狭名金刚此如金刚杵形以信行一僧祇净心只一刹那佛地二僧祇如金刚杵初后阔中间狭故三约文字名金刚此如画像也以诠信行地七纸余经佛地三纸余文净心地五行经如彼画像亦初后阔中间狭故又此三者法喻之上皆展转而成喻中且根本是坚利金刚因造以成其杵因画以成其像法中根本是体用般若因修以成其位地因诠以成其文字也又此法喻各三事中一事即实余二皆虚喻中坚利金刚是实杵形画像皆虚法中体用般若是实位地文字皆虚以此三事首末相似故立金刚之名然前一是佛本意余二是菩萨及古德意也由前六等者于中前五坚利第六阔狭阔狭之中含能所诠也。

　　●二总指后四。

　　后四但约第三句中十八住说无别经文。

　　应先问云第三句内说尽经文未知后四如何配摄故此云也谓一一住说对治故于对治处显不失中道故于不失中立地位故于前六中道立名故云云。

　　●三广释第三三初正辨十八住处二初牒标。

　　十八住处者。

　　下文具列十八住名略释其义兼明对治十二种障便指经文令知科段所属然每住经文但略标三五字缘以经本科段首尾文势稍重恐言涉相滥故不标最初之字但取其次异文亦不结终齐至何处意在省约耳向下随文略叙首末以隔前后。

　　●二随释十八如疏列。

　　一发心住经云应如是降伏其心所有一切等。

　　发心者谓发广大第一等四种心也经文从佛告须菩提诸菩萨摩诃萨应如是降伏其心乃至若菩萨有我相人相众生相寿者相即非菩萨以大乘菩萨最初法尔合发是心故十八住中居其第一。

　　二波罗蜜相应行住不住色布施等。

　　经从复次须菩提菩萨于法应无所住行于布施乃至须菩提菩萨但应如所教住不住等者等有二意一则等于余文如上所引二则等于余义谓等余戒等五也此则虽是指经便兼释义则波罗蜜是所应戒等是能应能所两合故云相应由是但行施戒等不能离相或行离相不行施戒等皆非相应行直于行施戒等处离相离相处行施戒等方得名为相应行也。

　　三欲得色身住可以身相等。

　　经从须菩提于意云何可以身相见如来不乃至若见诸相非相则见如来问色身是相何以离相求之答色身之相是影法身无相是体欲得有相色身须见无相法体未见法体不能现相是故先令见相无相方得色相之身耳此中意在文外故论以此意科也。

　　四欲得法身住法身有二一言说法身颇有众生等因言显理故二证得法身复有二一智相如来得阿耨等二福相若人满三千等。

　　言说者经从须菩提白佛言世尊乃至法尚应舍何况非法问法身非言说何故以言说为法身耶故释云因言显理故此有二意一以言说显于法身法身非言说二文字性离即是法身无别法身耳智相者经从须菩提于意云何如来得阿耨多罗三藐三菩提耶乃至一切贤圣皆以无为法而有差别则以无相无为法为智相也故起信云以智相无可见故福相者经从须菩提于意云何若人满三千大千世界七宝以用布施乃至须菩提所谓佛法者即非佛法斯则以持说此经获无漏福所感微妙色身名为福相也然是法身之福相福相非法身依主释也。

　　●五中文三初正示此文。

　　五于修道得胜中无慢住须陀洹等。

　　经从须菩提于意云何须陀洹能作是念乃至是乐阿兰那行得胜者以小乘四果胜于四向等故对劣彰胜也此即以小况大也小人尚犹无过君子岂合有愆由无慢故方得证果故经皆言我不作是念我得须陀洹果等。

　　●二通叙后段。

　　从此至十六住如次对治十二种障意明欲求色身法身须离是障障尽故入十七证道住。

　　意明等者叙次第之意也先问云前之四住何不言离障耶故云也意云凡欲修进先须发心发心已则修行故有第一第二发心修行本求佛果佛果唯有二身粗细之间先色后法故有第三第四前修胜行恐有慢心障入圣位故说小果以况大乘令离障进入十回向位也故从第五方说离障也然此十二障每至一住皆须蹑前以辨来意如云虽得无慢犹自少闻故于第六住中对治少闻障他皆仿此以此诸障皆在地前能障见道非是地上故云障尽入证道也然障是所治文在经外住是能治正是经文若相望说之理则明矣。

　　●三别结对治。

　　今当对治第一慢障。

　　然准五蕴论说慢有七九二种但开合之异此约入道人说七者论云一慢于劣谓胜于相似谓等二过慢于相似谓胜于胜谓等三慢过慢谓于胜己计胜彼四邪慢己实无德计己有德五我慢谓于五聚蕴计我我所六增上慢谓于胜妙法中未得谓得七卑劣慢于多分胜计己少分劣今所离者即五六也以证我空故取自果故。

　　六不离佛世时住昔在然灯等离第二少闻障不离佛世则具多闻。

　　经从佛告须菩提于意云何如来昔在然灯佛所乃至实无所得云何离障得成住耶次云离第下所离障不离下结成住义于中上句成住下句离障也若离佛世不名住处无佛说法则是少闻便成其障若不离佛世乃成住处常遇佛说法则具多闻便离障也然凡是修行智慧为本欲得智慧必须多闻故依佛住离少闻障也故经云多闻增智慧勤闻第一方问若然者据今经云于法实无所得岂成多闻答此是闻而无闻得而无得无得而得是真得无闻而闻是实闻故成此住。

　　七愿净佛土住菩萨庄严佛土不等离小攀缘作念修道障缘形相土则小无缘则大契法界故。

　　经从须菩提于意云何菩萨庄严佛土不乃至应无所住而生其心离小下所离障攀缘即是作念盖一义耳缘形等者意云若取色声等相为土即有分限故名小也以不如法身故若不取相分别不生心境两亡竟何分限故云大也契法下释所以也意令忘怀严法性土不令生心严法相土也故经云不应住色等生心应无所住而生其心偈释云智习唯识通如是取净土非形第一体非严庄严意。

　　八成熟众生住人身如须弥等离舍众生障若见大小不能济物。

　　经从须菩提于意云何譬如有人身如须弥山王乃至是名大身成熟者即由教化令众生成种根熟有所悟证离舍下所离障若舍众生即不能教化故令离障方成住也若见下反释所以意言能济物者盖为不见大小也故经云佛说非身是名大身岂存大小若见大小则有高下亲疏憎爱心既不等宁曰大悲纵使化生但成爱见憎者则去便舍众生云何成熟反此用意则物无有遗迟速之间皆能成熟也。

　　九远离随顺外论散乱住如恒河中所有沙等离乐随外论散乱障恒沙宝施不及持经如何外学不修正法。

　　经从须菩提如恒河中所有沙数乃至如来无所说离乐下所离障然随顺外论即是散乱但能远离即成住也即儒墨文笔除佛教外皆外论也以外论之事是名利源既若求名岂得心无散乱况得之则乐失之则苦苦之则忧乐之则溢由斯业累世世沉沦反推其本皆由随顺外论耳恒沙下举持经福多以责外学意云持经者功德若此而不修行名利之源是轮回苦本如何随顺却乃修学。

　　十色及众生身抟取中观破相应行住三千世界所有微尘等离破影像相中无巧便障既离散乱与定相应以细末不念二种方便破粗至细泯细至空则除影像之相想。

　　经从须菩提于意云何三千大千世界所有微尘是为多不乃至是名世界色是依报即外四大身是正报即内五蕴抟取者即和合义也但秦魏译异耳然抟取约法相应兼人二事相望总有三对一内身色蕴及外器界但合微尘所成名为抟取见有身器为依正执取等即是相应二受等四蕴但合心心所法而成名为抟取见有苦乐受等即是相应三色心和合以成此身名为抟取见有心色即是我人相应行即迁流造作之义观破之义如下所明离破下所离障影像相者谓色心等法是法界中之影像亦可是业识之影像无巧便者由无善巧方便不能破此影像乃名为障若有巧便破之则成其住也巧便之相彰在次文既离下蹑于前住以为方便之本由无散乱则成其定从定方能发慧观而破之以细下正示二种方便巧便之相也然破色具二破心唯一除细末也以心心所法不可析破故粗色显著难忘执情析至极微易祛妄念故须具二如下所说相想即心境也心境两亡故云除也。

　　十一供养给侍如来住可以三十二相见如来不等离福资粮不具障不以相见常见法身名为给侍福无边矣。

