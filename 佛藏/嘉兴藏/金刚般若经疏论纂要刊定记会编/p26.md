<!-- { "loadSidebar": true } -->
　　
　　○八超事多尊。

　　●疏二初总叙意。

　　论云示现速证菩提法故。

　　意明持说此经速证菩提之法所以超过如来事多世尊之福故偈云福不至菩提二能至菩提也。

　　●二别科释二如疏列。

　　
　　○文二初供佛多中全具福。

　　须菩提我念过去无量阿僧祗劫于然灯佛前得值八百四千万亿那由他诸佛悉皆供养承事无空过者。

　　经意可见然灯前者以释迦因地修行经三无数劫第一劫满遇宝髻如来第二劫满遇然灯如来第三劫满遇胜观如来今云然灯前者即第二劫中也。

　　那由他者十亿为洛叉十洛叉为俱胝十俱胝为那由他。

　　那由他者第九数数当万万也。

　　
　　○二持经多中少分福。

　　若复有人于后末世能受持读诵此经所得功德于我所供养诸佛功德百分不及一千万亿分乃至算数譬喻所不能及。

　　经意对前比量可解然所不及者有二义一彼得福德此得菩提故二彼有我相此无我相故故前云此人无我人相等也。

　　
　　○九具闻则疑。

　　须菩提若善男子善女人于后末世有受持读诵此经所得功德我若具说者或有人闻心则狂乱狐疑不信。

　　意云前虽校量亦未具说若具说者人必狐疑狐者狡兽也以多疑故故云狐疑述征记云风劲河冰始合要须狐行以此物善听听冰下水无流声即过也魏经即但云疑惑。

　　
　　○十总结幽邃。

　　须菩提当知是经义不可思议果报亦不可思议。

　　意云校量不及佛不具说者以此经义及持者果报皆不可心思言议故也。

　　无著云此显示彼福体及果体不可测量故。

　　福体者经义也为福所依故果体者佛菩提也测量即思议也以福田佛果皆无相故然科云总结幽邃准此所判但局第十疑中今若详之兼该三七之二以始自第三乃至第十逦迤次第五度校量谓外财两度内财两度佛因一度且第一以一三千界七宝布施校量不及持说第二以无量三千界宝施校量不及第三以一河沙数身命布施校量不及第四以无量河沙数身命布施校量不及第五以如来因地供养诸佛功德校量不及至此第五是校量之极更无譬喻可以比况故云乃至算数譬喻所不能及苟或具说人必生疑故复云我若具说者或有人闻心则狂乱狐疑不信自此之后赞校都绝所以望前数段故总结云当知是经义不可思议等也问此至经末犹有数处校量云何辄言无校量耶答余所校量但是别意以之断疑实非前说五重次第也由是随时略举一三千界宝或须弥聚宝或阿僧祗界宝以为校量若不然者岂得胜义之后却举劣福为次第耶。

　　
　　○十一断住修降伏是我疑。

　　●疏二初随章叙疑。

　　佛教我住修降伏兼不住前十种疑执过患若无我者谁人受教谁人住修谁人如此离过云云亦云除微细执故偈云于内心修行存我为菩萨此即障于心违于不住道。

　　初二句指疑起处住修等者即正答三问及次前十段也若无下结成疑既教我住修离过岂是无我无人若言无我谁住修离过耶亦云下叙别义除细执者即是第二疑中未除之者故今举之令其除断问执与疑何别耶答执则坚着疑乃不决若据论意正是除执不言断疑今疏云断疑者若言除执文势孤起血脉不贯故依诸疏以立此疑偈云下引证除执也道之与心盖是一法但以心本无我而执我道本不住而成住故立障心违道也然此疑执之文若详经义别分则从尔时须菩提至则非菩萨是断疑后之一段是除执也故论中释已偏指后文。

　　●二依经断疑二如疏列。

　　
　　○断之文二初问。

　　尔时须菩提白佛言世尊善男子善女人发阿耨多罗三藐三菩提心云何应住云何降伏其心。

　　文虽似前问意全别意云若人发心则无有我是谁降伏其心反覆如上所说。

　　
　　○二答三初若名菩萨必无我。

　　佛告须菩提善男子善女人发阿耨多罗三藐三菩提心者当生如是心我应灭度一切众生灭度一切众生已而无有一众生实灭度者。

　　意云若人发菩提心已当生度尽一切众生之心然不得起有众生可度之念亦不可起我能度之念念既不起即无我无我即名菩萨也。

　　
　　○二若有我相非菩萨。

　　何以故须菩提若菩萨有我相人相众生相寿者相则非菩萨。

　　征意云以何义故度众生令不起众生之念耶释意云若有我相众生相等非菩萨故前约所度之境此约能度之心心境合论通名为我既前后互举则显能所皆无也。

　　
　　○三能所俱寂是菩提。

　　所以者何须菩提实无有法发阿耨多罗三藐三菩提心者。

　　征意云前无所化之境次无能化之心所以要无能所者何谓也释意云以能所俱寂方是菩萨故法之一字能所俱摄。

　　
　　○十二断佛因是有菩萨疑。

　　●疏二初随章叙疑。

　　论云若无菩萨云何释迦如来于然灯佛所行菩萨行。

　　初句指疑起处即从次前文中来也以前云无发心者发心者即是菩萨故云何下结成疑也然灯即是释迦因地第二劫满所遇之佛既于彼处行菩萨行云何乃言无发心者。

　　●二依经断疑四如疏列。

　　
　　○断之文四初举疑处。

　　须菩提于意云何如来于然灯佛所有法得阿耨多罗三藐三菩提不。

　　意云汝意之中颇谓我于然灯佛所得菩提不若得菩提何成菩萨是彼疑处故举问之。

　　降怨王请然灯佛入城城中长幼尽迎路泥善慧布发佛与授记故举此问。

　　此叙其本事也准本行经说昔有大城名为莲华城中有王名曰降怨有一婆罗门名曰日主为王所重分与半国封授为王别为王城名为埏主日主夫人名为月上然灯菩萨降神右胁出家成道时降怨王将欲迎请遂敕城内外十二由旬禁断诸华不令私卖王皆自买以供如来彼国雪山南面有一梵志名曰珍宝有五百弟子中有一弟子名之云童或名善慧于彼众中而为上首所有仙法皆学已了辞师还家师曰汝今将归须以清净伞盖革屣金杖乃至金钱五百报我之恩云童曰我今并无此物但放我去得即送来师即放之云童因赴无遮之会得五百金钱便欲送还师处因至莲华城内见城严丽即问于人乃知然灯如来欲至遂将三百金钱于一婢子处买得五枝优钵罗华兼彼女子寄华两枝共为供养时佛入城即以此华散佛顶上以愿力故成于华盖随佛行住佛神力故化一方泥善慧见之布发而掩复作是念愿得如来踏我身过若不蒙记莂我终不起如来即至履之而过止诸徒众皆不令踏即授其记作如是言此摩那婆于未来世当得作佛号释迦牟尼十号具足如我无异今善吉意云既若买华供佛布发掩泥即是菩萨若此非菩萨者则孰为菩萨与。

　　
　　○二断疑念。

　　不也世尊如我解佛所说义佛于然灯佛所无有法得阿耨多罗三藐三菩提。

　　意云我意不谓如来得菩提也我已解佛所说之义于彼佛所无有一法得为菩提。

　　善慧彼时都无所得离诸分别由无法故得记若有法者是有相心不顺菩提佛不与记。

　　彼时者莲华城中授记之时也智与理冥心与神会无所得之法无能得之心故云都无等也由无等者即指上无得而得夫菩提之为法者寂灭无生不空不有离一切相若离能所则顺菩提得佛授记若存能所心境不亡则与菩提极相违逆如何得记故净名云寂灭是菩提灭诸相故。

　　
　　○三印决定。

　　佛言如是如是须菩提实无有法如来得阿耨多罗三藐三菩提。

　　意以空生之言称其实理故云如是实无下如来述成可知。

　　论云我于彼时所修诸行无有一法得阿耨多罗三藐三菩提功德施论引佛说云若见于佛即见自身见身清净见佛清净见一切智智皆悉清净是中见清净智亦复清净是名见佛我如是见然灯如来得无生忍一切智智明了现前即得授记是授记声不至于耳亦非余智之所能知我于此时亦非惛懵无觉然无所得。

　　我于彼时者即受记及修行时也无有一法得菩提者此约横竖显之横则于六度万行之中行行皆无得义若布施得菩提则不要戒忍等竖则初中后念念念皆无得义若初念得何须念念相续等如是横竖心行之中皆无得菩提义也功德施下未详何经若见等者以自他之相相待而成既见于他必须见自见身清净等者反于前也清净即是空义见他既见于自不见自则不见他成既相因而成泯亦相因而泯如净名云如自观身实相观佛亦然亦如志公云以我身空诸法空千品万类悉皆同亦同庄子中说因有而有之因无而无之也见清净智等者非唯无所见之自他兼无能见之智用斯则能所双泯也圆觉经云依幻说觉亦名为幻既皆是幻岂得存耶然虽能所两亡不成断灭以灵源真心本无能所妄生能所即是乖真能所既除即合本体灵然不昧物我皆如故华严云能见及所见见者悉除遣不坏于真见是名真见者又圆觉云诸幻尽灭觉心不动是名见佛者结成见义如上用心方得见佛若生分别执相违真则不名见故华严云一切法不生一切法不灭若能如是解诸佛常现前得无生忍者谓以正智忍可印持无生法故以一切法本无生灭众生迷倒妄见生灭苟离妄见正智即生契合本体达一切法本来无生名无生忍例而言之见一切法无灭亦名无灭忍今则举初以摄后也一切智智者是达一切诸法之智表用非一故重言耳有云依于始觉显得本觉智中之智名智智也得授记者准楞严经记有四种一未发心时与记或有流转五道生于人间好乐佛法过百千万亿劫当发心过百千万亿劫行菩萨道供佛化生皆若干劫当得菩提二适发心与记者是人久劫种诸善根好乐大法有慈悲心即住不退地故发心与记三密记者有菩萨未得记而行六度功德满足天龙八部皆作是念此菩萨几时当得菩提劫国弟子众数如何佛断此疑即与授记举众皆知此菩萨独不知四无生忍记者于大众中显露与记也今当第四也谓散华佛顶布发泥中依有漏心得无生智于大众前分明记莂也声不至耳者能所俱寂以离分别心故心既不起耳何所闻亦非余智等者此无分别处非谓别有一智能知故圆觉云离远离幻亦复远离亦非惛懵等者恐闻都无分别亦非余智便谓同于木石一向顽凝故圆觉云诸幻尽灭觉心不动然即此觉心亦无所得故颂云若时于所缘智都无所得等此则离沈离掉了然寂然妙契本心竟何所得善慧彼时心同此也。

　　
　　○四反覆释。

　　须菩提若有法如来得阿耨多罗三藐三菩提者然灯佛则不与我授记汝于来世当得作佛号释迦牟尼以实无有法得阿耨多罗三藐三菩提是故然灯佛与我授记作是言汝于来世当得作佛号释迦牟尼。

　　无著云若正觉法可说如彼然灯所说者我于彼时便得正觉然灯则不记言来世当得以法不可说故我于彼时不得正觉是故记言来世当得。

　　若正觉下释反释也以法不可说下释覆释也据此则善慧彼日但闻其言言性本空竟何有得但约妄惑尽处真智现前当此之时义言得矣。

　　金刚般若经疏论纂要刊定记会编第八卷
　　(终)

　　校讹第三纸
