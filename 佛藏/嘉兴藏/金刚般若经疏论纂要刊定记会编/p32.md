<!-- { "loadSidebar": true } -->
　　无著云为说法不染故以有如是大利益故决定演说如是演说即无所染。

　　既说法之心如彼真如无有分别不取能所说相所获功德利益至矣故决定说也无所染者即无分别不取不动也此则正是断疑之意谓佛所有说皆如真实传授之人要皆如是既如其法福乃无边何疑持说无功德耶又如偈云诸佛说法时不言是化身以不如是说是故彼说正意云若言是化则人无敬心所说之法宁肯信受由不说故人皆宗奉所说之教咸悉受持无漏之福自然无量等。

　　●二销经文。

　　云何演说等者显示不可言说故若异此者则为染说以颠倒义故又说时不求信敬等亦为无染说法。

　　不可等者此明离于说相非全不说前云无法可说净名无说无示是名说法故魏经云如不演说若异下反明以取相故有分别故不如如故既不如如即成颠倒又说时下约事明无染前约不称理今约不称事夫说法者本为利生今为名利岂非染说。

　　●二引大云解。

　　大云云若能不以生灭心行说实相法则如彼真如故曰如如又心如境如故曰如如不动者则无染义。

　　生灭心行即有所得分别取相今既不以即与如合故曰如如上如即似义下如即真如似于真如故曰如如心境如者即两皆真如无似义也则无染者谓拟心即差便名为染故论云动即有苦果不离因此则微细念虑尽名为染不必贪欲也。

　　
　　○二十七断入寂如何说法疑。

　　●疏二初随章叙疑。

　　论云若诸佛如来常为众生说法云何言如来入涅槃。

　　初二句指疑起处此从二十六中来以化身如来常说法故前虽无文而有此意云何下结成疑也涅槃即是不动无为义如前文云若人言如来若来去坐卧即不解所说义如来者无所从来亦无所去故名如来斯则佛入涅槃也意云涅槃寂静说法喧动动寂相乖云何两存。

　　●二依经断疑。

　　断者。

　　何以故一切有为法如梦幻泡影如露亦如电应作如是观。

　　征意云以何义故佛常说而不阂涅槃如论所叙释意云由佛有妙智观诸法空如梦幻等虽现说法似有为相而常住涅槃无作之理复何疑哉若于论外不作断疑释者此文但责说法不染征意云以何义故说法之时不取于相得合真如不动不染耶释意云但观诸有为相犹如梦幻等自然于说不取不着契合真如无有动摇分别等也。

　　●疏二初开章指文。

　　释此文为三初约两论释魏本中九喻魏本云一切有为法如星翳灯幻露泡梦电云应作如是观。

　　魏本等者以彼此二经皆说譬喻就中彼广此略今则标广以释也。

　　●二随章辨释三初约两论释九喻二如疏列。

　　于中文二初约本论断疑偈云非有为非离诸如来涅槃九种有为法妙智正观故论云诸佛得涅槃化身说法故非有为非离有为何故示现世间而不住有为由妙智正观有为如九喻虚假故。

　　偈云下标论云下释初释前二句真化不一故非有为真化不异故不离有为言诸佛者拣小乘涅槃一向寂灭如来涅槃悲智兼运名无住处何故下蹑前征起释后二句征意可知由妙智等者妙智拣二乘粗智正观拣凡夫倒见既以妙智正观有为诸法如梦幻等故涉有而不住有观空而不住空用而常寂寂而常用故终日说法终日涅槃如华严疏云寂寥于万化之域动用于一虚之中也故知若不涉有岂名大乘涅槃若不证如何名无染说法言虽似反意乃相符善现约极违以申疑如来据极顺以通释理实深妙光兹末篇。

　　二兼无著释相。

　　●文二初据论分文。

　　无著云此偈显示四有为相文四。

　　此偈者魏经文也四有为者即下自性等四。

　　●二随文正释四如疏列。

　　一自性相。

　　●文二初释章意。

　　此见相二用识为体生死根本故。

　　此见等者谓见相二分以自证分为体然此三法是生死之自性一切生死从此而生故名此三为根本矣此通八识也。

　　●二别解文三如疏列。

　　文三一星喻见无著云无智闇中有彼光故有智明中无彼光故。

　　此中见分者云云第六识也计度分别缘共相境世间诸智尽在其中故以星光况于此识此约执计强盛故独指第六非不通八也无智等者此中法喻相兼文犹阙略若具配属即法喻四对谓以日喻智以星喻识以明喻悟以闇喻迷且如喻中意云无日闇中有星光故有日明中无星光故法中无智迷中有识用故有智悟中无分别故其犹昏夜日光黯然唯星独存略辨南北杲日才现星光自沈法中亦尔生死迷中本智未显意识分别似有鉴觉若智显彰光明遍照分别念虑泯然无余无彼光者此约分喻喻中但无星光而不无星体法中融同一智无别识心故。

　　二翳喻相论云如目有翳则见毛轮等色观有为法亦尔以颠倒见故无著云人法我见如翳以取无义故。

　　如目等者意云翳若在眼则见毛轮执若在意见实我法若正配法喻即翳喻第七识毛轮等喻所见分今标翳喻所见分者此有三意一密配第七识谓若但取毛轮则唯喻所见第七意识无因可收故此密配无所遗也二交互影略以喻上举能法中言所自然影略统收所余三显示毛月无有体性意虽在所今却举能以显所从能生足知无体也以颠倒见者出无体所以于无见有故云颠倒取无义者情有理无故。

　　三灯喻识灯约膏油相续不绝识依贪爱生死无休。

　　灯喻识者理则虽通义当前五以六七八识各有配故灯约等者以膏油喻贪爱以灯喻识若无膏油则灯光不起若无贪爱则识念不生故论云依止贪爱法住然此上三喻皆是能熏染污根本故通名自性相其所熏第八识持种引心配属云喻如下所明或可星喻见分翳目所见毛月喻相分灯喻自证分自证分即第八识其后云喻但况识中种子为未来法。

　　二着所住味相论云幻喻所依住处以器世间种种差别无一体实故无著云味着颠倒境故大云云幻出城郭诳人识变山河不实故。

　　着所住味者即是味着所住幻喻等者即约所幻境说如结巾为兔结草为马乃至变现种种境界以器下所喻法也六尘境界不一故云种种无著下会释科文大云释意可知能变之识尚犹不实所变之境岂得有体故起信云一切境界唯依妄念而有差别若离心念则无一切境界之相。

　　三随顺过失相。

　　●文二初释章意。

　　自身及受用是过失观此无常是名随顺又解云随顺身受即是过失。

　　自身等者明身受当体是过失观此等者随顺出离也又解等者执着身受是随顺过失也所谓执身为常执受为乐即是颠倒颠倒即过失也。

　　●二正解文二如疏列。

　　文二初露喻身论云身亦如是少时住故。

　　少时住者如草上之露日出即晞众生妄身亦复如是然有三意一命修短有才生即死故二比于上界时极促故三念念迁谢即生即灭故有斯三意故云少时。

　　二泡喻受论云所受用事亦复如是以受想因三法不定故无著云显示随顺苦体以受如泡故功德施云观察寿如水泡或始生未成体或才生或暂停住即归散灭。

　　受用事者受能领纳即此领纳是受之用即此受用便名为事受想等者因即是触受之因故想能助受故俱舍云受同饮食想同助味三法不定者有三释一则苦乐舍三受不定也二则受想因于三法而不定三法即违顺等三境也三则受想触为三三皆不定也以一不定余皆不定故然此虽说想触意明于受如风水相投即有泡起触想和合则有受生是故以泡喻于受也故大云云水上之泡出没不定心中之受苦乐不常苦体等者受是苦体苦谓三苦彼苦身中有苦生故是苦苦破灭是坏苦不相离是行苦逐境住情妄生乐想故名随顺功德施下意说寿命不同前义喻则可知法中始生等者托蕴腹中名生形体未成即有死者才生者生下即死也暂停住者五岁十岁乃至百岁通名暂住初天所见人间半百尚同昼夜况圣智乎故正法念经云有于胎藏中死有生而已命终有能行便亡有能走便卒虽修短之异皆归死处故净名云是身虚伪假以澡浴衣食必归磨灭也。

　　四随顺出离相。

　　●文三初释章意。

　　无著云随顺人法无我故得出离。

　　随顺人法等者二空真智能出二死方便观察名为随顺。

　　●二正解文三如疏列。

　　文三初梦喻过去无著云彼过去行以所念处故如梦论云应观过去所有集造同于梦境但唯念性故功德施云观察作者如梦中随见闻之境以念分别熏习住故虽无作者种种境界分明现前如是众生无始时来有诸烦恼善不善业熏习而住虽无我是能作者而现无涯生死等事。

　　如梦者人之神游也以过去所作见闻事业皆是所念之处与夜来梦无有差别忆之可说掬之不见如经云如寤时人说梦中事心纵精明欲何因缘取梦中物唯念性者以念为体性故念之似有不念全无观察等者谓白日见闻境界所熏梦中宛然还见虽即无人造作境界分明现前如是下法合过去业因所熏感招现在果报虽则无人造作不免生死轮回故净名云无我无造无受者善恶之业亦不亡若梦寤时则梦所见事一无所有若迷觉已则生死轮回杜绝踪迹故起信云应观过去所念诸法恍惚如梦。

　　二电喻现在论云以刹那不住故功德施云观察心如电生时即灭。

　　不住生灭文异义同凡是有为即生即灭无异时也以无性故体虚妄故经云因缘和合虚妄有生因缘别离虚妄名灭楞伽经云初生即有灭不为愚者说起信云应观现在所念之法犹如云光。

　　三云喻未来论云以于子时阿梨耶识与一切法为种子根本无著云彼粗恶种子似虚空引心出故如云。

　　子时者在种子位时根本等者应云阿梨耶识在种子位时为一切法作种子根本以一切诸法从种子生故粗恶种者有漏种也以无漏种子为细妙故似空者喻多也华严云若此恶业有体相者尽虚空界不能容受如云者空喻种子云喻未来所起现行之法以云依空忽然起故故起信云应观未来所现诸法犹如于云忽尔而起。

　　●三总结示。

　　无著云如是知三世行则达无我此显示随顺出离相大云云过未无体现又不住则三世空达无我矣。

　　此通明三事结释科文大云下显无著科意三世既空凭何有我执我既不出离达无我者必出离也故偈云观根及受用观于三世事于有为法中得无垢自在。

　　●二约诸经显喻意。

　　二约诸经显诸虚假喻之大意佛说一切法空疑云云何现见一切境界故说如幻幻法虽无分明可见又疑云幻法既无人何爱着故说如阳焰渴鹿谓之水爱着奔趣又疑云渴鹿毕竟不得水贪者如何皆得受用故说如梦梦中所见亦得受用又疑云梦造善恶寤无业报梦打尊长寤无忧惧故说如影如响虽全无体明镜对色空谷对声妍媸高低一一皆应必无杂乱必无参差又疑云若都无实菩萨何以作利乐事故说如化谓变化者虽知不实而作化事。

