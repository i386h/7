<!-- { "loadSidebar": true } -->
　　十住者一发心住二持地三修行四生贵五方便具足六正心七不退八童真九法王子十灌顶今以第一住配十住者与彼初住名同故配之也问比但云一如何配十答以初摄后故问何故不言十信位耶答亦摄入十住位中也以前之十住通名信行地故亦同华严合前开后也故发心一住前摄十信后摄余九耳。

　　第二十行中前六三第七行四后三行。

　　十行者一欢喜行二饶益三无瞋恨四无尽五离痴乱六善现七无著八尊重九善法十真实前六者十中前六行也以配此中第二住处以此住处说六度故即布施配欢喜行持戒配饶益行忍辱配无瞋恨行精进配无尽行禅定配离痴乱行智慧配善现行心离分别善巧示现故三第七行者不以相见如来即无著也四后三行者配第四住中三种法身谓言说法身配尊重行于佛言教生尊重故智相法身配善法行以真如无为是真善法故福相法身配真实行以持经之福无漏真实故。

　　五至十四如次配十回向。

　　十回向者一救护一切众生离众生相回向二不坏三等一切佛四至一切处五无尽功德藏六随顺坚固善根七等心随顺一切众生八真如相九无缚无著解脱十法界无量五配第一离慢即是离众生相也六配第二遇佛多闻信解行等不坏七配第三诸佛离相既不住色即等佛也八配第四既见大身非身是真如际方至一切处九配第五不随外论受持此经即得无尽功德十配第六观破五蕴与定相应善根坚固十一配第七既不取相即于众生等随顺之十二配第八经云离一切相即名诸佛即真如相也十三配第九割截不瞋即无缚无著也十四配第十经云无有边不可思议功德即是法界功德也。

　　十五暖顶十六忍世第一。

　　此配四加行位也然此四位由三贤菩萨已经一无数劫修习福智资粮为入见道故复加行暖顶二位以四寻伺观观所取名等四法假有实无即所取空忍世第一以四如实智通观能所名等皆空然忍有三品谓下中上下品印所取空中品顺能取空上品印能取空世第一二空俱印然皆滞相未能证实故唯识云现前立少物谓是唯识性以有所得故非实住唯识若配经文即十五住经云实无有法发阿耨菩提心者以菩提能发所取既言实无即所取空当暖顶二位十六住中经云佛于然灯佛所不得菩提是印所取空当下品忍次云如来者即诸法如义即顺能取空然犹未说后时不得即知未能印持故当中品忍次云实无有法佛得阿耨菩提此明后时毕竟不得即印能取空当上品忍次云如来所得法此法无实无虚乃至即非一切法即双印二空当世第一位也。

　　十七初地十八从二地乃至佛地。

　　十七初地者如前疏云摄种性智证遍行真如等故当初地十八等者于中合有二谓此住中初国土净具足当修道位故前疏云此教二地已上诸大菩萨从无上见智净具足已下皆究竟位故前疏云此下皆唯佛果也是则十八住中前十四资粮十五十六加行十七见道十八中初一具足修道余即无学道也悬判竟。

　　●二依天亲科释二初牒章分文。

　　
　　○第二依天亲问答断疑以科释总分四段。

　　●二依章正释四如疏列。

　　
　　○初善现申请二初整仪赞佛。

　　时长老须菩提在大众中即从座起偏袒右肩右膝着地合掌恭敬而白佛言希有世尊如来善护念诸菩萨善付嘱诸菩萨。

　　从初至恭敬即是整仪余皆赞佛也时者即如来食已敷座而坐之时。

　　●疏二初释请人。

　　长老者德长年老唐译云具寿寿即是命魏译云慧命以慧为命须菩提有三义译谓善吉善现空生生时室空解空之善瑞现矣相师占云唯善唯吉。

　　德长年老者谓德高曰长年多曰老也唐译下证年老魏译下证德长智慧超伦即是德长义也然以慧为命者约喻显法也谓人身以命为本佛法以慧为本命尽则六根俱废慧丧则万行不成云云此约别义释长老也若通意者但有德业便名长老如云先生未必年老矣须菩提者亦云苏补底但梵音楚夏耳善吉下从末倒标生时下据本顺释西域记云是东方青龙陀佛影响释迦之会示迹声闻发扬空理十方诸佛法皆尔也。

　　●二释请仪二初正释经文。

　　从座起下皆整理威仪修敬之相希有者世所无故如来者从如而来论云善护念者依根熟菩萨说谓与智慧力令成就佛法与教化力令摄受众生善付嘱者依根未熟菩萨说惧其退失付授智者付者将小付大嘱者嘱大化小。

　　皆整仪者疏虽通明经须别释从座起者师资之道尊卑颇殊欲有咨询不可坐问此同曾子避席对夫子也孝经中夫子问曾子曰先王有至德要道以顺天下民用和穆上下无怨汝知之乎曾子避席曰参不敏何足以知之虽彼答此问而致敬是同也偏袒右肩是彼方仪则此土非仪也欲问如来故须偏袒右膝下右则为顺膝能回屈表顺理心也着地即示卑之相也膝表智地表理合掌即表冥心掌合不执外物心冥觉不异缘欲问实相法门故须用心如此恭敬者总结也起座袒肩跪膝合掌莫非恭敬故尔亦可配于三业谓座起袒肩合掌等身业也恭敬即意业也白佛言下即口业也希有等者希有之义疏且总明具有四种一时希有旷劫难逢然今贤劫之中正当住劫就住劫中有二十增减今即第九减劫中人寿二万岁时迦叶如来出世百年减一年至人寿百岁时释迦如来出世减后此劫已尽至第十劫展转却增至八万四千岁又百年减一年至人寿八万岁时弥勒佛出世望过去未来二佛相去一千一百万余年中间更无故云希有也故法华云诸佛兴出世悬远值遇难二处希有三千界中唯有一佛百亿四天下百亿须弥山百亿日月百亿六欲百亿梵世其中唯有一佛此方而现也三德希有福慧超绝胜无上故故法华云我所得智慧微妙最第一又云如其所得法定慧力庄严以此度众生自证无上道然佛功德不可称说尽其边际故华严云刹尘心念可数知大海中水可饮尽虚空可量风可系无能说尽佛功德四事希有用大慈悲极巧方便现多种身相演无量法门随众生根皆利益故今所叹者意则虽通义当叹事以下标云善护念等如来者真化不同真佛名如来者迷时背觉合尘名如去悟了背尘合觉名如来如即真如来去即随缘也化佛名如来者从真如起来成正觉而化众生今当后者故云从如而来根熟者三贤已上菩萨信根成熟永无退转也智慧力即无分别智成就佛法即随其分位令证真如乃于一法令达百千万法明门等斯则自利行也教化力即后得智摄受众生即随其分位令于百千万亿等世界中教化众生斯则利他行也根未熟者十信菩萨也以此位人六度乱修心如轻毛故云惧其退失以信根未成遇缘恐退故须付嘱智者令其教化使不退也将小等者将小菩萨付大菩萨嘱大菩萨化小菩萨也此如父母遗嘱子孙云云。

　　●二别解菩萨。

　　菩提萨埵此云觉有情三释一约境所求所度二约心有觉悟之智余情虑之识三约能所所求能求三皆如次配觉及有情。

　　菩萨梵音言犹不足具云菩提萨埵此云觉有情以时人不贵唐言故存梵音秦地好略又削提埵二字但云菩萨约境所求是觉所度是有情然约人有四句谓二乘有求无度诸佛有度无求菩萨亦求亦度凡夫无求无度约心者亦四句诸佛有觉无情凡夫有情无觉菩萨有情有觉二乘入无余依界无情无觉约能所者所求是觉能求是有情三皆下皆上句是觉下句是有情然此三义之中初约悲智次约真妄后约人法菩萨之义不逾此三未必宝冠天衣方是菩萨。

　　
　　○二正发问端。

　　世尊善男子善女人发阿耨多罗三藐三菩提心云何应住云何降伏其心。

　　曲分二初释当机华严云忘失菩提心修诸善业魔所摄持阿耨多罗三藐三菩提此云无上正遍正觉谓正智遍智觉知真俗不偏不邪。

　　当机者以发心者方是当机华严下引证此有两意初云有人先曾发心后时忘失尚非其器况全不发心者何以故魔所摄持故后意即云众生发心后时忘失者盖为不解住修降伏耳故今所问免使遗忘前拣其机后防其退有兹两意故用彼经所以善财童子每遇善友皆启云我已先发阿耨多罗三藐三菩提心而未知云何学菩萨行修菩萨道意明发心方是修行之器阿耨下先翻名谓正智下释义上正字且对遍字以分二智下正字即明二智所觉不偏不邪即以正智觉真遍智觉俗皆不偏邪故云正觉以二乘偏觉凡夫邪觉今拣此二故不偏邪谓如理而知如事而知故也然此二智亦名如理如量根本后得真俗权实等又准智度论说从因至果有五种菩提一发心菩提即十信是二伏心菩提即三贤是三明心菩提即初地至七地是四出到菩提八九十地是五无上菩提即如来地是今约能发心即当第一约所发即第五能所合论贯通初后也。

　　二释正问。

　　●文三初释魏本。

　　魏译云应云何住云何修行云何降伏其心意云若人发菩提心已住何境界修何行业妄心若起云何降伏故佛令安住四心修六度行于中降心不令著相。

　　先引彼文意云下释意住何境界者未发心时住六尘境既发心已诚宜改辙故云住何境界修何下未发心时十恶为务既发心已不可依前故云修何行业妄心下未发心时妄心起即逐妄既发心已不可随之是故问云云何降伏故佛下悬示答意意云昔住六尘之境今住四心昔行十恶今行六度昔时著相今令不着如是用心真实修行发菩提心岂忘失耶。

　　●二会当经。

　　秦译略修行者意云住道降心即是修行谓四心六度皆名住修降伏。

　　初难起意云下释初二句标意云虽无修行之文含有修行之义如起信中说六八二识不言第七虽即不说义亦具足云云谓四心下指经释成意云四心中亦有住修降义六度中亦有住修降义何以故住谓发心必须修进降谓制伏依住修所明由是于此不相舍离秦什所略意在于兹文虽不明义已具矣。

　　●三引论证。

　　故无著云住谓欲愿修行谓相应等持降伏谓彼心若散制令还住又十八住中一一皆以住修降伏释之故知义虽有三而行是一。

　　住谓欲愿者欲愿意起即是发心也修行等者平等持心名为等持等持即相应相应即是修行义也降伏等者彼心即上相应心也制令还住即却使相应也此即依住修说降伏义经论相契圣旨颇同故如上说理实然矣又十八等者此是无著论明竖答三问之意也若准天亲解经则明横答三问从须菩提但应如所教住已下即为别断疑情今明无著故有此说意云不唯四心六度之中有住修降伏之义其如十八住内皆有此三如初住中度四生入涅槃是住义无生可度是修义无我等相是降伏义初住既尔余则皆然故知下结义三行一者三义具足方成一行谓空发心降伏不修行亦非行但发心修行不降伏亦非行空降伏修行不发心亦非行如鼎三足如天三光阙一不可译经之妙其在兹焉。

　　
　　○二如来赞许。

　　佛言善哉善哉须菩提如汝所说如来善护念诸菩萨善付嘱诸菩萨汝今谛听当为汝说善男子善女人发阿耨多罗三藐三菩提心应如是住如是降伏其心。

　　曲分三一印赞所赞重言善哉赞美之极护付能令佛种不断是事必然故印赞言如汝所说。

