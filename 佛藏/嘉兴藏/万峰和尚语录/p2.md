<!-- { "loadSidebar": true } -->
　　因僧论禅教。示众云。如来妙道难解难知。灵山会上五千退席。大觉世尊愍物垂慈。开演三车诱引诸子。出离火宅。然后但以大乘而为度脱。若总不说。不为众生普施妙道。若别有说。反令众生随于诸有。经云。一切诸世尊。皆说一乘道。我有方便力。开示三乘法。世尊如是剖露。太煞老婆心切。后学初机不知圣意。往往沉于语言之下。不能体会玄微。徒观标月之指。不睹当天之月。遂以语言文字为碍。醍醐上味翻成毒药。岂不闻世尊云。为了此事更无余事。为你学人不明自己是佛。向外驰求。先圣以慈愍故。递相出兴。递相传授。开方便门。示真实相。或威或慈。或擒或纵。或隐或显。或棒或喝。头头显露。处处全彰。即要当人直下领会玄旨。不得已而为之。却将蜜枣子换汝苦葫芦。水潦和尚见马大师欲伸问间。被马祖一脚踏翻。起来呵呵大笑百千法门。无量妙义。即向一毫头上识得根源。了了分明。若也住心观静。举心外照。摄心内澄。凝心入道。总是无风匝匝之波。我此一门只贵利根上智领之于二言之下。若也世智辩聪。纵然通得一大藏教。乃至九经十七史。诸子百家。只嬴得口头滑。于本分事远之远矣。士大夫有留心意于此者多谓佛道悬旷。久受勤苦。乃可得成。又谓千生学威仪。万劫学细行。如何博地凡夫便得入手。此皆自推一座须弥山一障障了。岂不见黄山谷道人问道晦堂。因论吾无隐乎尔。山谷于是瞥地。张无垢居士初见灵隐明。善权清。久之不契。及登妙喜之门。因论但知格物。不知物格。顿悟厥旨。世出世间得人憎无出遮些子。如水行地中。无往而非水。若谓水专在是此澄清大海。惟认一浮沤目为全潮。若果得此事入手。只消一滴便可兴波作浪。全卷全舒。全起全灭。尽浮幢王刹海皆具吾一滴中矣。倘或不然。只守澄澄湛湛。未免死水里淹杀。大丈夫汉。向威音王以前空劫那畔担负得行。何处有许多周由者也。岂不见临济在黄檗会下问祖师西来的的大意。三度问话。三遭痛棒。不领玄旨。后至大愚和尚处。被他一拶。豁然大悟。便道黄檗元来佛法也无多子。大愚云。你适问有过无过。便道黄檗佛法无多子。毕竟有多少。速道济于大愚胁下　三拳。到这里一点子也谩他不得。自后开堂演法。显大机。发大用。开凿人天眼目。发扬佛祖宗猷。机锋如石火电光相似。实难近傍。凡见学人入门便喝。示众云。有时一喝是金刚王宝剑。有时一喝是踞地狮子。有时一喝是探竿影草。有时一喝不作一喝用。敢问诸人道阿那一喝是金刚王宝剑。阿那一喝是踞地狮子。阿那一喝是探竿影草。阿那一喝不作一喝用。向这里缁素得出。许尔具一只眼。看破临济祖师。会么会么。喝一喝云。是金刚王宝剑。是踞地狮子。是探竿影草。是一喝不作一喝用。又喝一喝云。是照是用。是照用同时。是照用不同时。又喝一喝云。是宾是主。是宾主同时。是宾主不同时。遮里会得。亦未全提。如临济会下两堂首座齐下一喝。且道那喝是主。那喝是宾。遮里见得彻去。便见临济老人立地处。便见汾阳白云慈明杨岐祖师立地处。便见自己立地处。便见大地众生立地处。怀藏智鉴。鉴在机先。显发大用。用超格外。以至东家杓柄长。西家杓柄短。无不知之。如今丛林参学高士。至死不明此事。病在何为。堪嗟学人不了。妄自执法为病。以病攻病。致使佛性愈求愈远。转急转迟。伶俐汉回光返照。直下知非。药病两忘。眼睛突出。烁破山河大地。耀开百亿须弥。全卷全舒。全杀全活。捉败德山门户。看破临济家风。是则是。要见德山即易。要见嵩山即难。何故。须知死句中有活句。活句中有死句。死句中有死句。活句中有活句。(蓦拈拄杖举示大众云)会么。善财到此无行路。有在渠侬弹指间。

　　示众。从上佛祖剖露单传。开权显实。说玄说妙。契理契机。只要学人识取自心。累他先圣曲垂方便。诱进斯门。所以道。摩尼珠。人不识。如来藏里亲收得。六般神用空不空。一颗圆光色非色。此珠人人具足。个个圆成。非特如来藏中。三世诸佛历代祖师。何尝少欠。若佛若祖。是圣是凡。莫不皆有此珠。汝等诸人六根门头放光动地。因甚不见。即为情生智隔。想念体殊。无端杂毒种在八识田中。醍醐上味翻成恶水。埋没自己灵光。决定无由得见。若是决烈丈夫。直下一刀两段。不被邪师惑乱。不受尘缘系缚。具大眼目。具大手段。直入斯门。得获大宝。岂不见大梅常禅师参马祖问云。如何是佛。祖云。即心是佛。便向大梅一住二十年。马祖令僧去探其是否。僧到便问云。和尚见马大师得何道理便住此山。常曰。向我道即心即佛。我便向这里住。僧云。马祖佛法近日又别。常曰。作么生别。僧云。又道非心非佛。常曰。这老汉惑乱天下人。未有了日在。任他非心非佛。我但即心即佛。看他一得永得。了无退失。遮个便是参禅问道底英灵衲子。一见便了。更不狐疑。如百丈问长庆云。如何是佛。庆云。骑牛觅牛。僧问西明和尚云。如何是佛。尚云。即汝便是便是自家珍宝。更莫他求。如斯会得。看破马大师心肝五脏。苟或不然。更听一偈。一对眉毛眼上横。莫问渠侬短与长。八字打开全剖露。分明遍界雨花香。

　　示众。禅无可参。道无可证。无证无参。是为禅定。定无所定。所定非定。欲得真定。但莫诤兢。诤兢既忘不存心境。道本无修。从兹而证。如斯证者。方知无三界可出。无涅槃可证。无禅定可修。无轮回可脱。无染无净。不生不灭。古云。不断烦恼而证菩提。烦恼即是菩提。菩提即是烦恼。离菩提即无烦恼。离烦恼即无菩提。菩提烦恼出乎心。更无别法。明只明自本心。见即见自本性。见又离见。离见之见即见本心。本心非心。非心之心。即见真心。此名为正悟。此名为精进。亦名为解脱。亦名般若真如佛性。大觉金仙总是假名。如是悟者。方知佛与众生性原平等。无二无别。只因迷妄不能修禅定智慧。沦坠生死苦海。无有出期。大觉世尊方便诱进众生。假说六度万行。布施持戒忍辱精进禅定智慧。若无禅定智慧布施持戒者何也。即贪嗔痴烦恼贼劫夺功德法财。若无贪嗔痴更无言说五千余卷。如叶止啼相似。达磨大师自西天十万八千里道途来至此土。教外别传不立文字。直指人心。见性成佛。自后神光立雪断臂。觅法安心。从此问答为禅。顿契明心为道。嵩山到这里恁么也三十棒。不恁么也三十棒。恁么不恁么亦与他三十棒。(卓拄杖一下云)夜来风卷残云去。一轮明月照天心。

　　示众。大凡参禅做工夫者。不得安然静坐。忘形死心。澄空守寂。昏沉散乱。须是抖擞精神。猛着精彩。急下手脚。剔起眉毛。咬定牙关。提起话头。立地要知分晓。不得今日也恁么。明日也恁么。便就万法归一。一归何处上大起疑情。疑个一归何处。即将此一则公案。尽平生气力提在手中。如一柄铁扫帚相似。佛来也扫。魔来也扫。邪来也扫。正来也扫。是也扫非也扫。有也扫无也扫。扫来扫去。扫到无下手处。无著力处。正好着力。无扫荡处正好扫荡。忽然扫破虚空。突出一个苕帚柄来。　元来却在这里。在这里。依前即是个张上座。一翻翻转山河大地。明暗色空。尽是自家珍宝。草木砂砾尽是自己法身。到这里说甚么一归何处。只这一柄铁扫帚亦乃和身放下。坐断常寂光。超出无生界。唤作无为无事人也。若是打不彻透不过。切莫匆匆草草。道我会禅会道。不用参疑。我问你腊月三十日到来。从前会得底道禅用得着么。所以参须实参。悟须实悟。不可弄虚头。认光影。不求正悟。须向遮里将本参公案三百六十骨节。八万四千毫窍并作一个疑团。顿在眉毛眼睫上。看定。通身是个万法归一。一归何处。行也如是参。坐也如是参。静也如是参。动也如是参。参来参去。通身是个话头。物我俱忘。心识路绝。澄澄湛湛。寂静无为。蓦然疑团子爆地一声。直得须弥粉碎。大地平沉。迸出一轮杲日照耀山川。遮藏不得。那时却来嵩山门下吃痛棒。

　　中夏示众云。达磨的的西来直指人心见性成佛。且道性作么生。一喝。于此直下死团百杂碎。便见青青翠竹显真如。柳绿花红明皎洁。风生虎啸石龙吟。燕语莺啼为汝决。衲僧家。活泼泼。满怀撒出夜明珠。献宝波斯难辨别。放倒和衣打觉眠。一任天崩与地裂。其或未然。参。

　　解制上堂云。一叶落。天下秋。一尘起。大地收。解开布袋口。衲僧得自由。脚头脚底风云起。撒土扬沙辊入流。逼塞虚空无影像。啼莺元在柳梢头。毕竟作么生取用。喝。

　　本净居士入山求语示众

　　达磨至金陵惟传一心之法。面对梁王廓然无圣。只此一句。已为诸人说破。圣量凡情悉皆扫荡。自后德山举棒。又是节上生枝。临济下喝亦乃无风起浪。禾山打鼓。石巩张弓。卓乌藤。拈麈尾。总不出维摩一默。岩头密启。何况嵩山。写长篇。书短偈。唤作开示初机。明今检古。正是胜量未忘。余心不息。违背少林直旨。迦叶别傅。净居士如令要得彻去。但即放教胸次中空劳劳地。虚豁豁地。一丝不挂。一念不生。恰如皎月含空照而常寂。寂而常照。自然为道相应。某自从至正十五年禁笔不书顶相。不写法语。单单一味杜田。将古人一则无滋味话八字打开。两手分付。方来学者不肯直下承当。却在那边咬嚼。这边穿凿。返被这些子银墙铁壁碍在面前销镕不得。若是了事丈夫。英灵杰士。于未举以前一拳打透。一脚踢翻。谁敢向你诸人洁净地上撒土抛沙。居士特特入山礼拜设斋求语。以为入道津梁。争是我宗无语句无一法为人。居士既信得及。便就父母未生已前看道那个是我本来面目。二六时中。折旋俯仰。静闹闲忙。心心无间。念念相续。即恁么参去。即恁么疑去。忽然泥团子爆地一声。撞破面前银山铁壁。踏着本地风光。土块泥团。呵呵大笑。方知此事不在语言文字上。勉之勉之。

　　　　　又云

四十余年除粪来。清清净净绝纤埃。如如寂寂那伽定。肚里无痾口懒开。

　　颂古

　　门人　普华　普慈　集

　　世尊昔在灵山会上拈花示众。众皆默然。唯迦叶破颜微笑。世尊乃云。吾有正法眼藏。涅槃妙心。付与摩诃迦叶。

　　师拈云。世尊也是无风起浪捏目生花。迦叶亦乃承虚接响无事生非。正法眼藏。涅槃妙心。阿谁欠少。且作么生分付。既以迦叶破颜微笑。直下承当。此一枝花付与迦叶了也。只今花在世尊手里。迦叶手里。试道看。

　　瞬目扬眉只此枝。栽培深处几人知。傍观若不扬家丑。无限香风付阿谁。

