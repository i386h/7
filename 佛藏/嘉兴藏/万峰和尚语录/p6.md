<!-- { "loadSidebar": true } -->
　　师讳时蔚。字万峰。出温州乐清金氏。母郑。梦儒释二人入其寝。觉而生二子。师居末。适有光烛室。郑惧欲弗举。其姑保而育之。襁抱中见僧辄微笑。作合掌态。父母度不可留。使礼越之永庆寺升讲主为师。时年十一。尝诵法华经。至诸法从本来。常自寂灭相。忽有省。遂入杭受具。参止岩禅师于虎跑。示以南泉三不是语。别入达蓬山卓庵佛迹寺古址。昼夜究竟岩语。至忘寝食。一日寺主宗律师举似沩山净瓶公案。触所参。即说偈云。颠颠倒倒老南泉。累我工夫却半年。当下若能亲荐得。如何不进劈胸拳。遂往见岩。诘前语。献偈云。南泉正是恼人心。更要将心去觅心。不是心兮不是物。性天宽廓有何寻。复之华顶访无见。睹公。见问从何处来。师云。从杭州来。曾见何人。师云。止岩和尚。有何指示。师云。南泉三不是。见云。我这里南泉三不是即不问。如何万法归一。师云。从生至死皆无一。又问。如何是一归何处。师近前叉手云。不审。见云。且居山保守。还返达蓬。独处者十稔已而往伏龙山中谒千岩禅师。初入室。问将甚么与老僧相见。师竖拳头云。这里与和尚相见。岩问。死了烧了向何处安身立命。师云。沤生沤灭水还在。风息波平月映潭。岩复云。莫要请益受戒么。师即掩耳而去。明日岩请众斫松。师拈圆石作献珠状。云请和尚酬价。岩云。不直半分钱。师云。瞎。岩云。我也瞎。你也瞎。师云。瞎瞎。即说偈云。龙宫女子将珠献。价直三千与大千。却被傍观人决破。谁知不值半分钱。岩顾昭首座曰。蔚山主颇有衲僧气味。烦请归堂。比佛诞日岩上堂云。今日有三种好事。一者世尊降诞。二者天道晴明。三者有大施主设斋。若向此三种好事上识得。老僧舌头落处。日消万两黄金。师从西过东。一手指天。一手指地。云。天中天。天中天。释迦弥勒谁后先。岩云。大师子吼过了也。还有小师子么。未几复还佛迹岩。遗以衣拂各一。并偈一首。见千岩语录中。既而移居嵩山。阅九载。岩三为手书招之。所以爱重期待者甚厚。比至请与分座。寻返嵩山。岩嘱云。汝缘在浙西。可往化导。大振吾宗。遂以元末己丑年入吴。凡三筑精蓝。卒之袁墓邓蔚山中卓锡半山。斩蒙幂结庵居之。久之四众归向。乃构为大伽蓝。号曰圣恩。自是缁素奔辏。远迩云集。师随机开导俾满意欲。初不为雕琢语。故人益慕而信之。一日忽沐浴更衣。召众诀别。书偈曰。七十九年。一味杜田。悬崖撒手。杲日当天。遂趺坐而逝。时洪武十四年正月二十九日也。龛留十有三日。颜色如生。倾城聚观膜拜瞻叹。其徒普寿等奉全身合二缶。瘗庵之西岗。遵治命也。师貌古而清髭鬓疏秀。寡缘饰。千岩称其纯粹质朴。有古人气象。深得之矣。师殁垂四十年。吴人无少长咸知。遵慕其行。嘉湖诸郡至有绘像而事之者。其生卒之辰远迩毕集如其生时。而杰阁重楼逾增旧观。焚修之徒。数常满百。归然为一大丛林。虽宿号名山盛刹。或未之能先焉。岩所嘱者。益又验矣。师平生未常读书。惟以深悟自得。其形诸语默者俱能刊落浮华而一践乎实。其徒普寿等辑为万峰语录一帙。锓梓流行。然非师志也。其所度弟子若干人得法弟子若干人。而胜学无念者独号能绍其传云。赞曰。昔中峰普应国师以临济正宗。振耀天目得其心印者弟子千岩也。千岩再传而师实承之。厥后无念学公复亲受师衣法之付。受知
太祖高皇帝。龙章宠锡。云汉昭回。天目渊源。遂为有托。师所付得人矣。呜呼盛哉。

　　永乐十七年八月二十九日徒弟比丘智璇立石。

　　万峰语录后跋

　　呜呼三百年来天下老和尚之真精神不得见其大全也审矣。何则。自元迄今。义学横出。遮障宗风。每议语录不应出自身前。故多后人窃录。漫附己意。稍于一字一语差池则毫厘千里。于文或妙。于宗则失。故国朝语录宗旨不备。多致湮没。间有好事者。翻刻旧录又以改削宗旨为自任。妄意增损。无从订正。则传灯一脉渐为微弱。良可慨也。兹万峰禅师语录。二百年余几经重锓矣。观其三玄颂。不以临济之三玄而蹈玄沙三玄之名则误矣。至若第三玄则曰。本来无一物。万象尽蠲蠲。若此。正六祖未彻悟时语。通身座主见解也。岂临济第三玄之旨哉。予询其来。则草本传自他家种草。不得不辩。特因姑苏脱尘万居士施赀重付诸梓。而出其疑案于卷尾。为后之明眼者证。所异宗旨载明。玄风永扇。为祖灯之光灿不替云。

　　时
崇祯三年庚午元旦。邓蔚天寿
圣恩禅寺住山比丘法藏志。

　　附出三玄原颂

　　句中玄。孤雁唳长天。泻出无生曲。随方解逐圆。

　　体中玄。无正亦无偏。容光吞万象。独露水中天。

　　玄中玄。维摩顿默然。本来无一昒。万象尽蠲蠲。

　　翰林院侍读学士王公达善复铭师塔寻出补刻

　　附刻东明寺虚白慧旵禅师塔铭

　　资德大夫正治上卿礼部前太子宾客兼国子祭酒

　　毗陵胡濙撰

　　中顺大夫京府丞前翰林编修东吴朱孔阳书

　　中宪大夫太常少卿经筵侍书广平程南云篆额

　　师讳慧旵。字东明。号虚白。姓王氏。其先湖广人也。父为丹阳税课司副使。遂家焉。母黄氏。方娠。一夕梦僧顶包入门。及产师。有异质。警悟不凡。经书过目即能成诵。甫七岁。尝梦坐稠人中挥麈谈论。醒以告母。母曰。此僧家说法象也。他日令汝出家。年十四。即礼邑之妙觉寺僧性某湛然为师。湛然问曰。汝为何事。答曰。作佛。然大奇之。既为落发受戒。晨夕精进。服勤三载。值湛然转江西疏山住持。时闻松隐唱导云间。即往咨叩其心印。至一小庵自誓曰。我今若不彻证。决不复回。遂禅定至六日方出定。举首睹松。豁然有省。自此昼夜无睡。坐如铁幢。故诸方号之为旵铁脊。寻又至苏之玄墓山。见果林和尚。针芥相投。然后指示见宝藏持禅师。师具陈悟因。藏斥之曰。佛法如大海。转入转深。那里泊在此处。师遂亲炙于座下。藏一日问曰。心不是佛。智不是道。汝云何会。师向前问讯叉手而立。藏呵之曰。汝在此许多时。还作遮个见解。师乃发愤忘寝食。至第二夜。蓦然彻法源底。遂呈偈曰。一拳打破太虚空。百亿须弥不露踪。借问个中谁是主。扶桑涌出一轮红。藏笑曰。虽然如是。也须善自护持。时节既至。其理自彰。师受嘱别去。至永乐甲申岁登天目结千日期期满。至昭庆受具。戊子访安溪古道场道通禅师遗踪。师见其峰峦秀拔。遂有终焉之意。山之先住静人恐其侵据。郁悒不乐。夜梦神人告曰。汝不可轻慢此僧。后当大建道场。弘法度人。师于山中入关。一住三十余年。影不出山。道风扬播。缁素信向。四方请益者接踵。虽耆年宿衲亦争趋座下。盖其诲迪奖励。未尝少倦。有疑而决者析以片言。莫不冷然省解。是致檀施填委。学徒云集。恒至数百。因居所狭隘。不能容众。宣德丁未遂拓基营缮。不二年间。殿堂门庑禅室方丈钟楼库宇僧寮庖湢。凡所宜有者。靡不毕备。遂成一大丛林。宣德乙卯钦蒙
赐额为东明禅寺。复为度僧。俾奉香火。至于己未。罄以檀那献施。羡余财帛重建净慈佛殿。辛酉六月廿有七日。命斋僧众。众知师意不久住世。请师留偈。师曰。一大藏教。无人看着。争用得遮几句闲言语。至二十九日辰时间。辞众跏趺而逝。停龛七日。颜貌如生。官贵僧俗。扶送者数千人。依法茶毗获设利无数。明莹如珠。众函遗骨并设利。葬于山之东坞而塔焉。师世寿七十。僧腊五十有五。弟子仅百人。受戒者。请诲益者数万人。盖师平昔训诲学徒无分高下。随机设变。各以其病药之。若遇初机则和颜悦色。软语恬言。使人醉心快意。如坐春风中。及其较勘宿学。务必辩其浅深。究其源委。毫发不容虚伪。苟有果能进道者。解衣推食而勉之。至于屠腊之辈。遇师训诲。无不改恶迁善。唯其道力强固。解行兼全。以身任道。务在阐扬宗旨。志在利他。有扣即应。故能致人信向皈依如是之多。今其上首本寺住持觉明。令僧智宗智鉴赍天竺灵山住持临川妙侃状师行业。征余为铭。余于宗门未尝究竟。罔措颂美之辞。特摘状所实为铭。庶几不失其实。俾末学得以瞻承遗范云尔。铭曰。

　大雄宗教　　昉于四域　　流入中华
　四海洋溢　　初祖达磨　　单传直指
　返照回光　　佛即在是　　惟师克绍
　挺然负荷　　竖立法幢　　作大依怙
　四众学徒　　川奔云集　　化如时雨
　罔不沾及　　赖慈方便　　人咸信向
　各领奥要　　得意忘象　　卓哉东明
　大元厥宗　　世缘既尽　　委顺而终
　山之东坞　　崇崇窣堵　　勒辞　玟
　垂休万古

　　己巳秋七月望日本寺徒弟比丘　觉澄　觉明

　　　　觉泉　觉净　觉昙　觉圆　觉海　觉真
　　　智林　智诚　智满　智宗　智庚　智鉴
　　　智茂同立石
