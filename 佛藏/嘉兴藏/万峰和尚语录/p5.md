<!-- { "loadSidebar": true } -->
　　一真法界。万象无迹。妙有不有。真空不空。寂而常知。无机不备。洞照十方。含包天地。故名大觉。吾佛证斯。开方便门。示真实相。迦叶得斯。破颜微笑。越正法眼。少林得此。面壁九年。与可安心。以三即一。以一即三。四七二三。皆证此也。佛佛相印。祖祖相传。衣钵可藏而法不容泯。曹溪付与南岳。岳授与马祖。祖得百丈海。海得黄檗运。运得临济玄。一花五叶从此而分。临济沩仰云门曹洞法眼。济得黄檗亲传。古云。临济正宗。一十八世至高峰妙公。公得雪岩钦公心印。居天目山狮子岩三十年不出死关。四方从者雷动海涌。鲜有升其门者。唯中峰本公深造阃奥。以得其诀。通博无碍。以大辩才。息三教之有。破六宗之执。王臣慕仰。帝道施恩。入室弟子以数十计。惟千岩长公得其法。尔岩得其传。居义乌伏龙山。建大伽蓝。学徒恒数百人。搅动江山。名倾宇宙。齐鲁燕赵秦陇闽蜀。外而日本三韩八番。罗甸交趾琉球莫不奔走膜拜咨决。惟万峰禅师一人最为上首。师讳时蔚号万峰。温州乐清县金氏子。母郑氏。夜梦白气亘天。因时怀妊。癸卯八月二十九日午时生。母晚年生师双子。师得第二。母欲弃之。有姊金氏鞠以为子。年始七岁父母俱丧。忽一夜自睹白光满室。贤愚莫能知之。十三岁依本县演庆寺升讲主出家。十六岁为僧。因看法华经安乐行品云。在于闲处修摄其心。师有省问讲主。此语如何解说。讲曰。世尊教你向山间林下结庵办道。师闻其语不胜欣喜。长时打坐兀兀如痴。讲曰。汝非吾宗人也。令师游方问道。年十九岁更衣学禅。受具足戒。游于两浙。至杭州闻。虎跑止岩和尚道誉。遂往礼拜请益。岩曰。因甚参禅人不悟真性。逐日区区打哄过了也。或三五成群。说长老如何。或三五成群说丛林好恶。一向不在己躬下做工夫。若要了悟上乘。切要真参实学。从头开发一遍就付三不是公案。岩云。便从这里昼三夜三。心心无间。念念相续参去。师得开示。夜不寝席。日不涉缘。以经数月。未得其决。复回明州达蓬佛迹山卓居办道。正在疑网中。忽闻寺中宗律师举百丈问沩山云。不可唤作净瓶唤作甚么。山踢倒便行。触发疑情。不觉　地一声。打破疑团。直得虚空粉碎。大地平沉。非一切世间境界可比。不是心不是佛不是物。咄。这钝汉正好为渠三十棒。本来见成何有许多周折。颂曰。如来腊八睹明星。也是将虾作眼睛。为有远孙明悟处。日轮当午豁然明。自厥之后径往华顶峰无见和尚处求其决择。见问万法归一一归何所。师上前问讯叉手而立。又问如何是道。师云道无可道。见云。不道又不道个甚么。师云。正要和尚疑着。见云。疑着即错。师云。不疑亦错。见便喝。师亦喝。见又喝。师亦喝。拂袖而行。见云。侍者侍者。你虽悟得个真性。年纪小在。未可印证你来。汝且居山十年二十年。我自令人来取你也。其年二十六岁。复回达蓬数载。自后竟无消息。师忽闻虎跑止岩和尚圆寂久时。师遂往扫塔。偶宿灵隐旦过。忽闻方殿主举千岩和尚一颂云。断崖和尚春圆寂。无见知翁夏亦亡。毕竟有生还有死。千岩不久也无常。两轮日月如梭过。一合乾坤是磨忙。寄语诸方参学者。莫教蹉过好时光。一闻便知来意。一同本僧直造伏龙相见和尚。才入门便问。不是心不是佛不是物是个甚么。师将坐具打一圆相。叉手而立问答不录。偈呈。南泉不是恼人心。有要将心去捉心。不是我心不是佛。性空宽廓有何寻。师允诺就命堂中第一座。辞不获已。黾勉秪领忽。一日和尚升堂。举无风荷叶动。必定有鱼行。师出众震声一喝。拂袖而行。和尚示偈云。郁郁黄花满目秋。白云端坐碧峰头。无宾主句轻拈出。一喝千江水逆流。师见偈从此退职。遂往兰溪州嵩山结庵办道。奈何十方云水交参。四海高贤咨决千岩令人持书相招。前日堂中大众问老僧首座如何不来走遭以见众人之心欢喜。老僧门下得人。你如何执坐于此。以知斯意。师念愚鲁。于宗无补。不敢妄为担荷大法。后于壬辰三月二十四日。和尚令源藏主送法衣顶相来。岩云。老僧袈裟一顶送与嵩山蔚长老。略表丛林之道念。非诸方兜法子者也。呵呵。师得法之后因浙东田少山多。不堪着众。又遭三年亢旱。繇是行锡苏州。游玩水山。乃见光福邓蔚山山水相拱。龙虎盘旋。朱雀导而玄武从。阴阳合而子午正。创建道场。铺舒厥志。三十余年。道风遍布。如谷应声。往来云水靡间贤愚。骈集座下。致无虚日。于洪武辛酉正月十五日告众曰。吾今时节至矣。大众切莫远去。门人骇然不散。后于当月付嘱衣法与众弟子。门人行宗问曰。和尚会中几人得法弟子。师示偈曰。慈悲无念。华开果熟。因地分明。慧宝致嘱。清彻源源一派流。千古万古来相续。付法已讫。此日京都西天师父令庆侍者来报师。欲以奏闻请师相见。一一应答酬谢以毕。明日二十九日乙卯午时。付嘱门人曰。如今已得。须向山间林下钁头边接引一个半个。阐扬吾道。报佛恩德。不可攀高接贵。轻慢下流。逐利追名。迷真惑道。如今末法将沉。汝等切须仔细。道了结跏趺坐。说偈曰。七十九年。一味杜田。悬崖撒手。杲日当天。语毕而逝。春秋七十九。僧腊六十。夏停龛十三日。肢体温如形容俨若。门人普鉴等取二月十三日巳时。门人普鉴等奉全身瘗于院西涅槃山之永光塔。四众弟子哀声动摇山水。师一生清苦莫能言之。衲衣蒲履锱铢不蓄。数处开山略无顾盻。学徒皆称菩萨。不呼名讳。受化僧俗莫知其数。室中举古验今。直截根源。并无剩语。所有示众语录。送行法语。不肯留传。但曰从上佛祖种种言说。句句朝宗。言言见谛。后学初机。略不听从。况吾区区杜田话柄乎。悉付火烬。门人记录略成文卷。仍行于世。门人普寿敬持行实。勉余请铭。余才轻德薄。不敢污禅师之德。自念为师嗣法弟子。海舟和尚座下参学久矣。况吾祖父亦授天目中峰和尚戒谕往来不彻。余一日请问海舟曰。圆觉经云。修多罗教如标月指。若复见月了知所标毕竟非月。此理如何。舟举手云。经也月也指也。余懵然。舟拍案一下云。月落寒潭。因而有省。乃知月指不别。为经从此知师之道非凡情之所测也。了知一月当天。本无标指。无指恐观者不睹真月。直指之言。智者观之有进。故述其铭。铭曰。

　天目穹隆　　大道盘宗　　至高至妙　　本乎其中
　千岩一陨　　卓然万峰　　梦感母妊　　瑞应童蒙
　爰自落发　　性智圆融　　一闻妙义　　声入心通
　虎跑回首　　归隐达蓬　　机触百丈　　顿悟真空
　灵隐逢方　　道契伏龙　　遍历殊胜　　罔克惬衷
　相彼平江　　山水之邦　　蔚山秀拔　　群峰颉颃
　登临一览　　终焉允藏　　坎离中正　　龙虎超骧
　大展厥志　　洪肇道场　　天人拥护　　圣凡赞扬
　徒众云集　　跻跻跄跄　　援溺扶蹶　　道念遑遑
　寒之裘裳　　饥之膏粱　　汲引将来　　山海梯航
　维踵接迹　　靡间遐方　　世有余春　　其道大昌
　为人天师　　宜寿无量　　八旬相将　　偈说无常
　瘗院西傍　　涅槃之阳　　位正玄堂　　甃塔全藏
　维石昂昂　　松柏苍苍　　石烂松枯　　斯塔永光

　　(弟子普寿普福普坚普隐西序　普持普华普荣普慈等立石)。

　　圣恩禅庵开山祖师万峰蔚公传

　　承德郎刑部主事永嘉陈亢宗述并书篆

