<!-- { "loadSidebar": true } -->
　　解夏。普说。老僧两三月来强半是患舌疮。少与诸人说话。今日自恣。且问诸人。还曾构得者个事么。若道一切现成。岂不一夏虚过。若必有所构。作么生又说个本有。大众。本有本不有。本无本不无。本无本不无。所以盐官道。一切众生皆有佛性。本有本不有。所以沩山道。一切众生皆无佛性。到者里伶俐衲僧不难识解依通。然须悟始得。昔我世尊拈青莲华。在百万人天中顾视大众。且道是何等徽猷。古今商量。都向举起处会。金色头陀破颜微笑。又向笑里承当。此岂不是解。后来阿难尊者问迦叶尊者云。师兄。世尊传锦襕袈裟外。别传何事。迦叶唤阿难。阿难应诺。迦叶云。倒却门前刹竿着。于今人也都在迦叶唤处。阿难应处作个直捷根源。谓有者个直捷根源。却教向目前动用里流通去。所以道倒却门前刹竿着。若果如是。为什么赵州有僧问云。学人乍入丛林。乞师指示。赵州云。吃粥了也未。僧云。吃粥了也。州云。洗钵盂去。他何曾有什么直捷根源。亦便就目前动用处指示。有底却云。直捷根源即在目前动用里。目前动用也即有直捷根源。又引青原行思禅师见六祖话。当时行思禅师初到曹溪。便问当何所务。即不落阶级。曹溪云。汝曾作什么来。思云。圣谛亦不为。曹溪云。落何阶级。思云。圣谛尚不为。何阶级之有。曹溪深肯之。大众。你看圣谛亦不为正是没量大人八识一刀底手段。你若在者里下得那一刀。便能一切时。一切处。一切念。直得自由自在。荡荡无碍。于今人却道圣边事拈过一边。直教他在目前声色里倒卧横眠始得。又和会。僧问青原云。如何是祖师西来意。原云。庐陵米作么价。岂不是目前一句子囫囵。无你思量处。无你站脚处。又引证石头示药山云。恁么也不得。不恁么也不得。恁么不恁么总不得。者便是一句子目前囫囵。不可思量。不可站脚底道理。所以药山不会。后参马祖。祖云。我有时教伊扬眉瞬目。有时不教伊扬眉瞬目。有时道扬眉瞬目者是。有时道扬眉瞬目者不是。一时言下豁然。此正是囫囵一句子。在目前动用处点睛飞去也。又云。石头是个人境俱夺。马祖是个人境俱不夺。总与么批判。且道有什么妙悟处。又引睦州有僧问云。以一重去一重即不问。不以一重去一重时如何。睦州云。昨日栽茄子。今朝种冬瓜。又是目前一句子囫囵话了也。大众。我丹霞以一重去一重绝无其人。不以一重去一重满目而是。何以故。茄子今年种得迟。冬瓜秋后看。大慧云。茄子一任诸人横咬竖咬。冬瓜上试道将一句来。我丹霞茄子冬瓜总任诸人横咬竖咬。祇是要下口不得。大众。既总任诸人横咬竖咬。为什么却下口不得。作么生是下口不得底道理。不可亦是目前囫囵一句子么。莫总作与么解会。解一任你解。祇是无利益。为什么无利益。大众。悟之与解极相似。其实如云泥之异。祇为你作与么解了。二六时中有几种用不着处。那声色关头逢着便黏。即不黏亦费许多拨置。是一。又方寸里生灭亦有许多拈一放一底时节。又道理上亦有许多杜撰与杜撰不得。一时胸臆放不过底去处。者亦是用不着。既用不着。不可又从头问人。只得推作行履不到。噫。佛法不是者个道理。古人也有行履底话。却是他悟得底即是他行底。行底即是他悟得底。未有悟处不曾圆满。却向行履上圆满。譬如人家有一百亩田。饶你耕耘得十分勤力。灌溉得十分及时。到成熟时亦只是一百亩田底稻子。终不成耕出二百亩来。人之学道亦复如是。汝打头见处如是。饶你精勤践履。亦不过纯熟得所见底。未有见不圆满。却靠着行履圆满。所以道打头不遇作家。到老终成骨董。作家宗师就是十分老婆。他方便里亦自然有宗门手段。你看归宗当时有僧问。如何是佛。宗云。我向汝道。只恐汝不信。僧云。和尚诚言。安敢不信。宗云。汝便是。大众。汝看归宗又不道汝怎底怎底便是。怎底怎底便不是。但云汝便是。真可谓浑金璞玉。不曾有些子逗遛。亦无毛头许剩义。岂不是垂手处便有劋绝底道理。其僧却云。如何保任。可惜一锅汤被一颗老鼠矢污却。犹幸归宗始终是个大人。复云。一翳在目。空华乱坠。者一句子从顶门上霹雳一声。直得凑泊无路。于今人闻说汝便是。却向五蕴识田里认个主宰。一认认着。向行住坐卧处体贴一回。又向古人册子上比量一回。自然撞到个穿不过底所在。一定回头。在静地里打点洁净。所谓一翳在目。空华乱坠。唤做悟后保任。又引证马祖云。自从胡乱后。三十年不少盐酱。却道马祖是祖师中过量底。他打发此事三十年犹费净治之力。大众。佛法不是者个道理。深山里清水白米。阿谁无分。祇要你是个人。你若是个人。自然合他古辙。又何劳续凫截鹤。不见南泉云。我有一头水牯牛。拟向东溪牧。不免犯国王水草。拟向西溪牧。也不免犯国王水草。不如随分吃些些。总不见得。大众。汝看随分吃些些。总不见得。正是当时南泉悟得底一个大总持。即在一切时。一切处得。与么跛跛挈挈。他见人家男女不识好恶。东溪西溪牵来放去。终日不得着便。不得已露布个消息。于今人却说那边者边。打成一块。要人向黑漆桶里横冲直撞。撞来撞去。撞到差别境界。尚不知非。却谓大用现前。不存轨则。更引什么古人过量话。劋绝向上话。殊不知者个事无有向上向下。一向不曾知痛痒底一回掉得。自是有个入处。若果有个真消息。他亦自知转变。所谓到家罢问程。作家相见。一语便知得失。不是别有个什么唤做向上。何不看灵云禅师当时见桃花悟道。便有偈云。三十年来寻剑客。几回落叶又抽枝。自从一见桃花后。直至于今更不疑。玄沙云。谛当甚谛当。敢保老兄未彻在。后来有个老宿云。且道玄沙彻也未。觉范禅师云。灵云一见不再见。红白枝枝不着花。叵耐钓鱼船上客。却来平地捷鱼虾。你看者个偈。便知作家相见语句自有来由。如两镜相对。更无差互。不是只管大话。只管掠虚。祇如有个婆子供养一个老僧二十年。当令二八女子送供。一日命女子抱住云。正当恁么时如何。老僧云。枯木倚寒岩。三冬无暖气。女还报婆。婆云。我二十年只供养得个俗汉。遂趁出。烧却庵。大众。此作家相见。主宾纵夺。自然可观。汝若不悟。且勿错解。于今人却道。老僧是个沉空守寂底。观他枯木倚寒岩。三冬无暖气。语意可见。所以婆子趁出。烧却庵。又有解云。老僧者话是个句中无意底。如麻三斤。庭前柏树子。有什么移动处。祇是者婆子大有出格手段。大众。恁么则佛法有两般。有个移动不得底。又有个出格底。若不如是。又成互异。且仔细看。勿只趁口快。又台山下有个婆子。在台山路旁结个草庵。接待往来。凡有僧问台山路向什么处去。便云。蓦直去。待僧去。却云。好个师僧。又恁么去也。如此一二十年。有人传到赵州。州云。待我勘过来。州便去。如前问。婆子亦如前答。州遂还上堂云。台山婆子我为汝诸人勘破了也。大众。且作么生是赵州勘破婆子处。也须向自己本分上折合看。于今人都谓赵州眼睛烁破四天下。面前不许人站地在。就是黄面老子也须吃他一掴。说只管说。毕竟本分上那里是不许人站地处。莫只管随人生解。若是一向开大口。不管落处。我且问你。祇如琅玡和尚有举上座来参。便问云。在那里来。举云。浙中。玡云。船来陆来。举云。船来。玡云。船在那里。举云。步下。玡云。不涉程途一句作么生道。举以坐具摵两摵云。杜撰长老。如麻似粟。便出。后琅玡问侍者云。者个是甚么人。者云。就是举师叔。玡便下堂。人事云。适来莫怪触犯。举云。我在浙中。久闻汝名。原来见解只如此。何得名播寰宇。玡云。慧觉罪过。似琅玡祇么退屈。岂不是输却举上座么。有底云。琅玡到是主。举上座只做得个宾。大众。者又是大慧曾道过底。于今知解之流多是回人余唾将为己解。试打点自己分上。毕竟作么生退屈处到是主。本分上作么折合。莫祇靠人说话。自己无自由分。大众。此事须是妙悟。若论见解。莫道杜撰。就是有个理会。不到真悟真证。不免为作家简点。记得老僧少年曾入一个保社。闻两僧夜话。一个云。真是怪事。僧问赵州狗子还有佛性也无。州云无。蠢动含灵皆有佛性。为什么狗子却无。一僧云。你不可作有无之无。赵州将出一柄剑光烁烁地。汝才觑着。便瞎却汝眼。触着便横尸万里。前僧云。审如是。后来有僧亦如是问赵州。却云有。又作么生。后僧云。凡看语录不可太板煞。须是断章取义。汝若到有句。又当作一切众生皆有佛性会才是。我当时不觉失笑。后问一老宿。宿云。总不可在有无二字上作道理。你只须看赵州举处。就如大随。有僧问。劫火洞然。大千俱坏。未审者个坏不坏。大随云。坏。僧云。恁么则随他去也。随云。随他去。祇如坏与随他去。不可亦在者两句作道理。亦只须看大随举处。我当时不曾回他。但肚里思量。果如是。则赵州大随道法亦未见长处。于今三四十年了。所谓海内名宿。大衲见解。亦何能出得者个圈缋。可见妙悟之难。就如黄檗。当时有个黄面浙子三度问佛法的的大意。三度被打。你看老婆心切。直是没头脑。无你分雪处。无你死活处。恁地作略。可谓绝诸攀仰。于今人却教人棒下会。唤做棒头指处。果尔则临济之道扫地而尽。安得复有今日。又我洞上。你道五位在那里来。在价祖过水睹影偈。渠今正是我。我今不是渠。正是尊贵一路。虚玄大道。无著真宗。你若在那里会得。一位即一切位。一切位即一位。一时具足。无有深浅。亦无前后。就如老僧于今在法堂上。有时亦在方丈。有时亦在各堂寮。你道那里是深。那里是浅。那里是前。那里是后。宝镜三昧云。重离六爻。偏正回互。此古人借世典相似处令人易晓。于今人却作实法。那一爻如何如何。者一爻又如何如何。引伸触类。不休不歇。说到说得玄妙。祇是去道愈远。大众。者事不是如此。达磨来正要你离言说相。离心缘相。为何反刺头入胶盘里。饶尔学过五车。才供二笔。亦祇是个读书人。若是祖宗门下未梦见在。祇为者个事极是平等。自天子以至编户。各各具足。不是我有你无底。祇要你直下知他着落。笔头里笔头里着落。钁头里钁头里着落。你若知他着落。自为为人。随家丰俭。不要你勉强外学。你若勉强外学。者个叫做舍黄金。逐土块。取笑识者。大众。者事全贵真悟。不道我住山人不重文字。到是没文字底悟得一分便是一分受用。且无如许多文字道理障碍。大众。悟得底拈来便用得。解得极好。总是人家屋里事。与你无干。老僧在首座寮时曾见一个老参。唤做遍照。渠曾遍参黄檗云门寿昌博山。至五六十岁已隐林下。渠在博山。曾与先师有旧。闻先师住华首。却来相看。我老僧见他老参。常与相过。一日坐石。偶及云。老师遍历诸大老门。残羹馊饭。拈放一边。毕竟还有商量处么。遍云。衲子家舍此亦无可语者。不嫌络索。试污眼看。遂出偈相示。却把二十八宿编成四句。我当时读过。但笑。遍云。不可只笑。亦须有个可否。我见他再三再四。言色却是真实。便云。偈却是。只是汝未是。遍云。为什么偈是我却非聻。老僧云。公遍参知识。耳朵里听得多了。册子上见得亦多了。方寸里安排亦无有不尽了。作偈下语。岂复有不妥处。只是道人须贵自知。不可只管互相瞒昧。遍乃定眼看老僧。良久忽起合掌云。真狮子儿。难逃慧鉴。真不谬为华首首座矣。大众。者个正是悟与解之别。于今人岂真自欺。只是我见难忘。生怕人说他不会禅。咦。出家行脚一番图个什么。难道者些虚名尚看不破。过了一夏又过一夏。须臾便是二三十夏。转盼老到即病到。病到即死到。着甚来由。只管驮个包子。到处向人屋檐下觑左觑右。何不见有好山水可住只管住。有师友可商量只管商量。苦死遮头盖面。有什么着紧处。试思量看。珍重。
