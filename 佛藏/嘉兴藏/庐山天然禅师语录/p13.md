<!-- { "loadSidebar": true } -->

　　普说。壮色不停。喻如奔马。人命无常。过于山水。结夏以来。不觉不知已过七十余日。老僧足疾。久不与大众相见。念大众大事因缘。今日分明普告。法华经云。诸佛世尊唯以一大事因缘。故出现于世。云何名诸佛世尊唯以一大事因缘。故出现于世。诸佛世尊欲令众生开佛知见。使得清净。故出现于世。欲示众生佛之知见。故出现于世。欲令众生悟佛知见。故出现于世。欲令众生入佛知见道。故出现于世。大众。作么生是众生佛之知见。祇如诸人适来闻鼓声上法堂。礼拜拱立。听老僧说法。岂不是汝诸人佛之知见。佛之知见既是众生。各各具足。何用更开。正是众生各各具有佛之知见。不能自开。不能自示。不能自悟。不能自入。便日日将佛之知见从眼门出。为一切色尘之所留碍。从耳门出。为一切声尘之所留碍。从鼻门出。为一切香尘之所留碍。从舌门出。为一切味尘之所留碍。从身门出。为一切触尘之所留碍。从意门出。为一切法尘之所留碍。大众。根尘无知。识心自异。佛顶经云。根尘同源。缚脱无二。识性虚妄。犹若空华。六祖大师亦云。色类自有道。各不相妨恼。祇是众生直下不曾识得自己佛之知见。必不能安住。降伏于尘境上。妄生分别。既生分别。便起爱憎。既成爱憎。便有取舍。从生至生。轮转不已。即我佛亦不能就在六根门头使之自认。何以故。众生沉迷已久。虽在目前。物我不分。动涉尘境。故我佛但说六尘是空是苦。皆由识心招摇积集。使之知苦断集。证灭修道。其实为一佛乘。故众生不知方便。误为真实。佛之知见却成声闻知见。说十二因缘。说因缘所生法。此有即彼有。使之离尘寂静。亦祇为一佛乘。故众生不知方便。误为真实佛之知见。又为辟支佛知见。说六波罗蜜为众生悭贪心。故菩萨以布施度为众生淫逸心。故菩萨以持戒度为众生粗犷心。故菩萨以忍辱度为众生懒怠心。故菩萨以精进度为众生散乱心。故菩萨以禅定度为众生愚痴心。故菩萨以智慧度。亦祇为一佛乘。故众生不知方便。误为真实佛之知见。于是又为菩萨知见。大众。须知自人天声闻。缘觉菩萨总无第二人。亦无第二法。但于方便中微有所重。便成种性。岂惟声闻缘觉菩萨。即西天此土。一切外道亦不曾于佛之知见外别有所从。祇为错乱修习。遂成邪见。不见数论师所立冥初生觉。觉生我心。此觉此心。亦非别事。祇是不能彻知本源自性。真寂灭地。无有初终。亦无嚣寂。妄认目前缘虑。以有生灭折念归空。泯绝闻见。极于冥然。以为本所生处。还归于此。即此土老子亦云。杳杳冥冥。其中有精。昏昏默默。其中有物。此之精物。即彼觉心。此谓杳冥昏默。即同冥始。总之奈目前不得。别取静默。以自依托。终成断灭。即如庄子。亦是老子之流。时人爱其议论出格。文章高妙。此正庄严世论能障正知见。先佛所禁。曾见十年前有一长老。乃以拈提宗门徒见儒门孔子。我法判为儒童菩萨。便相比例。不知菩萨有冥权。有显权。所谓冥权者隐其所有而以糠秕。因众生根欲随时设教。此在菩萨内秘外现。有如是事而指方便。以为真实。择法何在。若因时教所宗。谄曲媚人。以干时誉。此心此行。路人知之。老僧尝谓据座之人须是彻见法源。方许辨别倒正。参议权实。至于立心。犹当正大道人所为。脱落名利。复何所图。上承祖道。下式后昆。岂得滥觞至此。近见海内禅席所谓见性明宗。亦只认目前鉴觉置之声色。如衣败絮。行荆棘中。已见败阙。一回憬觉。然后提撕。即使推向无生国里。岂为究竟。如此见识。与外道何异。更有莽荡招殃。以为一切念皆非他念。一切境皆非他境。引证经语。谓贪瞋痴即是戒定慧。大众。此圆觉直指之语。须是情穷理尽。得大总持。方堪觑着。法华云。佛所成就第一希有难解之法。唯佛与佛方能究尽诸法实相。所谓诸法如是相。如是性。如是体。如是作。如是力。如是因。如是缘。如是果。如是报。如是本末究竟等。大众。一切善法恶法。圣法凡法。皆有个实相。汝若悟知实相。戒定慧且不可得。何况贪瞋痴。古人说个贪瞋痴即是戒定慧。要人当下圣凡情尽。取舍顿忘。今人说个贪瞋痴即是戒定慧。祇是随顺凡心。恣情生灭。楞伽云。受淫怒痴性已。然后妄想计着。淫怒痴性非性。明明是个异色因。安得不作异色因果。如来说名为可怜愍。大众。此事极是直捷。极是现成。祇是汝一时不肯担荷。便拟担荷。又成错过。不见我洞上价祖当时辞云岩云。他日有人问。还邈得师真么。教某甲如何祇对。云岩良久。大众。还会么。老僧谓横亘十方。竖穷三际。于中世出世间。一切理。一切事。有情无情。是法非法。总不出一个良久。眼孔定动。总没交涉。你看云岩复云。祇者是。亦是老婆心切。亦是一个探子。果然价祖涉疑。岩便云。承当个事。大须审细。后过水睹影。乃有偈云。渠今正是我。我今不是渠。大众。要知者两句消息。即是汝诸人适来闻鼓声上法堂。礼拜拱立。听老僧说法底时节。便拟趋向。蚤却不是了也。还更凑泊得么。又不见德山一日上堂云。今夜不答话。问话者三十棒。真个满口道尽。两手分付。一僧才出。山便打。直是痛快。僧云。某甲尚未问话。和尚何故打某甲。山见拏到贼。不肯供招。却要他纳些赃本。便问。汝是何处人。僧云。新罗。山云。未跨船舷。好与三十棒。若是者僧在那里会得。蚤迟八刻。何况懡　。又不见南岳云。此事如牛驾车。车若不行。打车即是。打牛即是。者个话真如在千仞洪岩上蓦面一推。全死在那里。全活亦在那里。马祖是个根熟底。时节到来。如桶底脱相似。后来有个大慧却云。于今人皆云心喻牛。法喻车。不可除法。只是除心。且喜没交涉。者又是大慧老婆心切。要向人容心处一回铲却。直教攀仰俱绝。方堪绍续。然虽如是。亦只作死马医。我老僧道。自佛及祖。天下一切善知识。所有多言少语。若深妙。若劋绝。总不曾道着个事一毫头许。汝诸人还信得及么。就如老僧今日一场忉怛。若有伶俐衲僧上来推倒禅床。拽向阶前。痛捶一顿。亦怪他不得。有么。试出来下手看。良久云。如无。老僧自起还合自倒去也。喝一喝云。自首免供。卓拄杖。下座。

