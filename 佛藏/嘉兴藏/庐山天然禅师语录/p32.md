<!-- { "loadSidebar": true } -->
　　宗也者极乎道之所究也。趣也者正乎道之所归也。匪宗则趣无所示。匪趣则宗无所造。故宗以宗乎趣者也。趣以趣乎宗者也。以祖意教意而言。则祖宗也教趣也。然祖亦有趣。教亦有宗。所谓祖意中具有教意。教意中具有祖意也。昔世尊百万人天拈青莲华。笑视大众者。宗也。复曰。吾有涅槃妙心。教外别传。付与摩诃迦叶者。所谓趣也。达磨大师少林面壁九年者。宗也。而可大师求佛法印而曰不从人得者。所谓趣也。六祖大师为明上座曰。不思善。不思恶。正恁么时。阿那个是明上座本来面目者。趣也。明省后复问密意。祖曰。与汝说者。即非密也。汝若反照。密在汝边者。所谓宗也。宗与趣先后迭用而总之。匪宗则趣无所示。匪趣则宗无所造也。夫宗有二种机。如僧问赵州。如何是祖师西来意。州曰。庭前柏树子。又如临济三度问黄檗佛法的的大意。三度吃棒。此二种即是一种。然杀活同时。主宾一致。自非深证之士未易语此。苟无方便则道几乎绝矣。所以后代老宿因僧问。庭前柏树子意旨如何。宿曰。还闻檐前雨滴声么。僧曰。闻。宿曰。从此入。其僧便悟。临济往见大愚。愚云。黄檗老婆。为汝困彻了也。还来者里问有过无过。济亦大悟。故趣亦有二种。即以左右乎宗之机旨。以相发明。否则机妙失宗。反成毒药也。然则何以为教之宗乎。曰。祖之趣是也。夫祖不可以意意者也。不可以言言者也。若教则以意显无意。以言显无言。故曰祖宗也教趣也。而教即以祖之趣为宗教之趣。则又以导乎宗之会极。荡乎宗之岐路也。故祖不可无教者。无趣则宗无所造也。教而无祖则趣无所归。玄言妙义。悉属筌蹄。所以世尊说法四十九年而曰。未曾说一字。者非谓扫言说之迹也。欲夫人之即教意而得祖意也。故凡读教而不识其宗之所本。趣之所归。不善读教者也。楞严第一最初便云。汝等当知。一切众生从无始来。生死相续。皆由不知常住真心。性净明体。用诸妄想。此想不真。故有轮转。此一部经之本宗也。然众生久在迷中。遗失心性。循诸妄想。一闻常住真心。性净明体。如说他宝。不知所认。故如来特征其发心缘于胜相。将何所见。谁为爱乐。正选众生六根门头常在出入而不觉知者。以为识取之路。此一部经之本趣也。凡用趣者必先之宗。欲见宗者必先之趣。所以佛告阿难云。汝今现坐如来讲堂。观祇陀林。今何所在。而阿难当面错过。乃随机一揭云。汝今堂中。先何所见。又急转一语云。汝瞩林泉。因何有见。宗趣既定。然后在大众中舒金色臂。摩阿难顶。告大众云。有三摩提。名大佛顶。首楞严王。具足万行。十方如来。一门超出。妙庄严路。使阿难与大众知其宗之所究。以识其趣之所归也。夫以常住真心。性净明体为宗。则宜直指心性。以为本趣。何故。七处征穷。二种分别。既不滥收。其能椎将。又保任于见性。良以众生心性。从本不觉。随缘生灭。以此缘生与生。缘灭与灭。物我不分。内外混乱。若不屏绝根尘。推穷能所。则一灵真性终无自认之日。所以当七处既穷。生平所据矍然自失。然后分别二种。使知迷中心性尽属攀缘。用处分明。枉自遗失。即如阿难反认能推非不。现前无别。然而能须由境。此处倘无照了。犹带前尘。正使境谢能沈。个中若不知非。亦同断灭。故知如来一咄。破其迷妄而已。而非破其非心也。世尊曰。咄。此非汝心。阿难曰。此非我心。当名何等。世尊曰。此是前尘虚妄相想。而下文又云。我非敕汝执为非心。但汝于心微细揣摩。若离前尘。有分别性。即真汝心。若分别性离尘无体。斯则前尘分别影事。乃知世尊拈却前尘影事。使之自认其心。不欲其混于前尘影事。枉自遗失其心也。夫此心此性。生佛无别。所别者迷悟耳。迷则全水是冰。悟则全冰是水。以冰非水而去之别求。所谓水者非也。沃其冰而水自宛然。破其妄而心自宛然。六祖曰。淫性本是净性。因除淫即是净性身。又曰。净心在妄中。但正无三障。觉范曰。全体是妄情。全体是真理。不了号无明。了之即佛智。正谓此也。先破其妄心而使之自悟有体。后许其见性而徐辨其无是非是。照用后先。主宾终始。各随机候。不可定执也。夫心性在于分别则为意根。在于色像则为眼根。此皆从众生日用现前便有无上妙觉。祇为混入前尘而分别无体。纷纭物像而自他不辨。所以如来夺彼前尘而独显全性。择于见中而孤露我体。或意或眼。举一以明。或纵或夺。率多方便。引客尘要识。主人之无故往。指头手为达。见性之无卷舒。人有今昔。见何童耄。须知真性遗失。遂循妄想。以分置内外。颠倒想灭。则尽大地总是妙明见闻。同一倒正。谁分自是现前之缘心难尽。暂悟终疑。岂知八种之见性不还。是汝非物。尚犹不敢自认。终是物我不分。至于见在我前。又成物我不化。世尊曰。若必其见。现在汝前。汝应以手。确实指陈。何者是见。阿难曰。举手所指。纵目所观。指皆是物。无是见者。世尊曰。汝与如来。坐祇陀林。更观林苑。乃至日月。种种象殊。必无见精。受汝所指。汝又发明。此诸物中。何者非见。阿难曰。我又思惟。是万象中。微细发明。无非见者。盖为众生。从无始来。迷我为物。不知是我。非我认物。为我不知。是物非物。是以如来既言其物我皆妄。又言其物我皆真。旨趣深玄。尽思难测。如曰。见与见缘。并所想相。如虚空华。本无所有。此见及缘。元是菩提。妙净明体。云何于中。有是非是。文殊曰。我真文殊。无是文殊。若有是者。是二文殊。而我今者。非无文殊。于中实无。是非二相。说至此而常住真心。性净明体之宗旨始露。所谓趣以导乎宗之会极。荡乎宗之岐路者也。荡是非是之岐路。以合乎常住真心。性净明体之会极。然后知世尊拈华。达磨面壁。祖意果不可以意意。不可以言言者也。然后知教之果以意显无意。以言显无言者也。则岂非世尊欲人即教意而得祖意哉。然祖意中亦具有教意。可以互相发明者。如云门大师云。从上来是什么事。于今抑不得已。且向诸人道。尽大地有什么物。与汝为缘为对。若有针锋。许与汝为隔为碍。与我拈将来。唤什么作佛。唤什么作祖。唤什么作山河大地。日月星辰。将什么为四大五蕴。我与么道。蚤是三家村老婆说话。咦。是亦可以悟矣。悟则直下便悟。若眼孔定动。未有不别生岐路者。如阿难闻无是非是。乃惑为自然。又惑为因缘和合。世尊更以明暗空塞。四义独显见性。欲其于四义之中顿离诸惑。则曰。离一切相。即一切法。汝今云何。于中措心。以诸世间戏论名相而得分别。欲其于四相之中识取见精。则曰。见见之时。见非是见。见犹离见。见不能及。夫惑断而见。见则实相现前。是非俱泯。宗趣了然。而阿难犹以见见为惑者。此正迷悟之所由分也。夫众生之见精在四相中。而妄生诸惑者为不能自见其见耳。惑之所生似乎能所胪乎现前。其实觉见由于无始。即下文云。妄为明觉。觉非所明。因明立所是矣。此世尊特以二种妄见例今日以目观见山河国土及诸众生。皆是无始见病所成也。苟知其为病。则见与所见了不可得。亦无所讳。直下巍巍。是为何等。故又云。阿难。汝犹未明一切浮尘诸幻化相。当处出生。随处灭尽。幻妄称相。其性真为妙觉明体。如是乃至五阴六入。从十二处至十八界。因缘和合。虚妄有生。因缘别离。虚妄名灭。殊不知生灭去来。本如来藏。常住妙明。不动周圆。妙真如性。性真常中。求于去来。迷悟生死。了无所得。至哉无是非之旨。可谓深切明着矣。观其言阴入处界及四大七大。皆云如来藏。又云毕竟无体。本无自性。俱无处所。又云。此皆识心。分别计度。俱无实义。无非皆真皆妄之论。旨趣深玄。尽思难测。故下文云。犹非真非真。云何见所见。又云。真非真恐迷。我常不开演。即此理也。此特先发明之耳。乃阿难及与大众虽悟一切诸有皆即菩提。妙明元心。心精遍圆。含裹十方。犹不能知其生起。则不能了其目前。故又有忽生山河大地。四大不相容之惑。所以世尊再为指出。觉明为咎也。夫有所非觉。无所非明。性觉必明。妄为明觉。觉非所明。因明立所。所既妄立。生汝妄能。无同异中。炽然成异。此所谓生起之由也。而又曰。此迷无本。性毕竟空。昔本无迷。似有迷觉。觉迷迷灭。觉不生迷。则目前之山河大地可以荡然。此如来藏中离即离非。是即非即。不可世间及二乘权小以所知心而能测度也。法华经云。如来明见三界之相。无有生死。若退若出。亦无在世。及灭度者。非实非虚。非如非异。不如三界见于三界之相。如斯之事。如来明见。无有错谬。必如是会。乃可谓以妙明。不生不灭。合如来藏。而如来藏唯妙觉明圆。照法界者也。若众生则不然。众生不达山河大地。由于无始觉明所生。以为万法别有根本。与我为缘为对。殊不知法无自体。皆由我识心而有分别。若除分别。万法自如。所谓非心非空。非地水火风等。即心即空。即地水火风等也。所以下文云。根尘同原。缚脱无二。识性虚妄。犹若空华。又曰。知见立知。即无明本。知见无见。斯即涅槃。无漏真净。云何于中更容他物。正与法华如来明见之旨互相明证也。阿难既闻觉明为世界之所生起。而又疑众生何因有此觉明之妄。不知觉明之妄因迷自有。迷则无因。此无性之旨。又非二乘权学所能知也。夫无性则无分别。以无分别而妄起分别。故能所对。待展转相生。无有休息。苟能于分别之中而识取于无分别之体。则体性露现。根尘迥脱。始知从上已来心本尝住。性自明净。本周法界。一回觉悟。更不复迷。正所谓见见非见。见不能及。通达实相。一切俱无也。故曰。识迷无因。妄无所依。尚无有生。欲何为灭。若是没量大人于此直达本宗。则灵山一会俨然未散。奚阿难犹切切以摄伏攀缘为请哉。亦虑末法有恁么理。无恁么事也。谓生佛同是一心。则无生灭不生灭之别。谓缚脱原无二致。则无烦恼菩提之分。固矣。然智体无性无依。不能自了。遇缘方了。若尚未遇了缘。则如审详。因心至于二种根本非不晓然。将谓转日用生灭之心。反而依不生灭地。而能依所依蚤成生灭。此处若不彻证。忽会根尘代谢。未有不爽然自失者。昔高峰初年自以为有所发明矣。雪岩钦揭曰。日间浩浩作得主么。峰云。作得。又曰。夜间梦里作得主么。峰云。作得。又曰。既睡着。无梦无想。无见无闻。主在何处。峰遂惘然。噫。此即阿难疑断灭时耶。所以世尊复举声闻二义。使之自信自肯。要必确知本心不与根尘和合。无毛头许夹带。然后独步丹霄。自解作活。世尊曰。若实无闻。闻性已灭。同于枯木。钟声更击。复云。何知知有知无。自是声尘。或无或有。岂彼闻性。为汝有无。闻实云无。谁知无者。又曰。如重睡人。眠熟床枕。其家有人。于彼睡时。捣练舂米。其人梦中闻舂捣声。别作他物。或为击鼓。或为撞钟。即于梦中自怪其钟为木石响。于时忽寤。遄知杵音。自告家人。我正梦时。惑于舂音。将为鼓响。阿难。是人梦中。岂忆静摇。开闭通塞。其形虽寐。闻性不昏。纵汝形销命光。迁谢此性。云何为汝销灭。如此指示。正与雪岩同一机趣。佛祖无二旨矣。试观高峰日间梦里主宰分明。可谓在声色中不随声色也。奚为无梦无想便乃徜然。当此之时。使雪岩再举声闻二义。峰亦未必甘心直下。及枕子落地。一回脱颖。岂他人所能回换。此所谓遇了缘也。又如审知烦恼皆由六根招摇尘境。识性居中。发生虚妄。犹如空华。本无所有。此可以言解结矣。然亦有永绝生死。证于解脱。未免犹为识心者。始知生死解脱均名幻化。舍结取结。全病所知。若非真妄俱捐。亦无俱捐之量。言思路绝。廓尔现前。则安知知见无见之旨。不犹为所知障哉。圆觉云。彼知觉者。犹如虚空。知虚空者。即空华相。亦不可说。无知觉性。又云。众生迷于生死。妄见流转。厌流转者。妄见涅槃。以故不能入清净觉。非觉违拒诸能入者。有诸能入非觉入故。是故动念及与息念皆归迷闷。正谓此也。阿难曰。今日身心。云何是结。从何名解。世尊曰。根尘同原。缚脱无二。识性虚妄。犹若空华。又曰。知见无见。斯即涅槃。又曰。自心取自心。非幻成幻法。不取无非幻。非幻尚不生。幻法云何立。解结大旨至矣尽矣。然古今人亦未遂言下领者。是谁之过哉。昔石巩以弋鹿过马祖。祖迓之。巩问。还见鹿否。祖曰。汝是何人。巩曰。猎者。祖曰。汝解射否。巩曰。解射。祖曰。汝一箭射几个。巩曰。一箭射一个。祖曰。汝不解射。巩曰。和尚解射否。祖曰。解射。巩曰。一箭射几个。祖曰。一箭射一群。巩曰。彼此生命。何用射他一群。祖曰。汝既知如是。何不自射。巩曰。若教某甲自射。直是无下手处。祖曰。者汉旷劫无明烦恼。今者顿息。若石巩所谓遇了缘者也。选择圆通乃修持之理。亦大有宗趣。晦堂云。心外无法者不知烦恼习气为何物而欲尽之。翻成认贼为子。从上言说。是随病设药。纵有烦恼习气。但以如来之知见治之。皆善权方便。诱引之说。若定有习气可治。却是心外有法而可尽之。譬如灵龟曳尾于途。拂迹迹生。可谓将心用心。转见病深也。圭峰密公云。若能悟本法身。本自无生。灵灵不昧。了了常知。无所从来。亦无所去。然多生习气执以性成。喜怒哀乐。微细流注。真理虽然顿达。此情难以卒除。须长觉察。损之又损。如风顿止。波浪渐停。岂可以一生所修。便同佛地。但可以空寂为自体。莫认色身。以真知为自心。莫认妄念。妄念若起。都不随之。临命终时。自然业不能系。以二老较之。则晦堂为宗而圭峰为趣。众生根器高下不齐。苟废圭峰之说。则有执一切现成。反认虚妄以为真实清凉。所谓即妄为真。如处阴影灭也。所以沩山云。若是真悟之人。他自知时。修与不修是两头话。今虽从缘得一念顿悟。自理犹有。无始习气未能净除。须教渠净除现业流识。即是修也。不可别有一法。教渠修行。趋向从闻入理。闻理深妙。心自圆明。不居惑地。纵有百千妙义。抑扬当时。此乃得坐披衣。自解作活始得。以要言之。则实际理地不受一尘。万行门中不舍一法。若也单刀直入。则凡圣情尽。体露真常。理事不二。即如如佛。沩山可谓宗趣俱备。深得如来权实兼用之旨也。故善达宗者不滞乎趣。善会趣者不失其宗。祖与教皆然也。即如选耳圆通者。谓从此入。不从此住也。一根返原。六根解脱。六解一亡者谓舍权归实。非即权为实也。至于三决定义与三增进。渐次犹治烦恼习气之论也。然亦去其所本无为见有烦恼习气者言之耳。非谓别有一法。令其修治趣向也。一切众生不悟自心。于自心中妄见境缘。妄生取舍。随其取舍。造十习因。受六交报。所谓以究竟无成毕竟有。若能悟业无作。当下妄息。直见本心。心心不别。还于本无。于所本无。实不见心外复有一切烦恼。即不言修可矣。苟其未至。于本无则四十四心及诸天品类层层位置。要皆增进中。有无轻重之验。去一分烦恼。即证一分真实。去之尽即证之极。亦非别有所谓证也。若别有证。皆属心外。于五阴中心生圣解。种种计度。悉堕魔外。岂知等妙二觉尚有一分极微细所知愚。惟佛一人始称见性。然则常住真心。性净明体。凡夫具足。历圣难尽。推穷究竟。不越吾宗为第一义谛也。楞伽云。佛语心为宗。无门为法门。故教中无量义海皆发无门之旨。所谓趣也。所谓正乎道之所归者也。
