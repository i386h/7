<!-- { "loadSidebar": true } -->
　　除夕。普说。今夕是除夕。尽一年之日谓之除。古人比之人之死日。尽一人之生谓之死。所以道腊月三十日到来。一年自正月初一日起。直至除夕。那一年有无得失。至除夕交结明白。过此夕便是来年事。人生自出胎至舍寿。那一生善恶苦乐。至死日交结明白。过此日便是第二生事。古人又道。腊月三十日到来你作么生做手脚。正说我和你。未到死日。一切善恶犹有转变。所当勉力。不可临时着忙。若到死时入闷绝位。便要做主张不得。从闷绝位出。又有中阴后阴。既隔了阴。便同醉梦。正如人今生不能复忆前生底事。你作么生措办一切。众生遇得良友。善见善闻。以此见闻。在顺逆境便会生起那欣慕警惧底心。一般做起善事来。祇是后来遇着恶友。那恶知恶见便会把前时善心一退退没了。谓之为善不终。那做恶底打头亦祇遇着恶友。发起爱憎。便会为恶。若是遇得好人。闻得些子因果干系。一回回头。便会向圣贤路上。此皆现生现知现见。不似他生难做手脚。大众。何不趁着色力康健。祇消得你一念憬觉。那一念憬觉不但把一生底业缘一划划断。就是无始劫来千生万死。一切业缘亦祇在者一念憬觉。如汤沃冰。大众。一生如是。千生万生亦祇如是。总由迷妄起诸过咎。迷自己觉念合一切尘缘。妄起惑业。如梦如幻。都不可得。虽不可得。而此迷妄驰逐不已。不能自返。要待缘起。若能藉良友因缘。忽然憬觉。此一念憬觉能灭三祇业因。最是有力。不同迷妄。随境颠倒。无有真实。大众。然虽如是。尽有一般憬觉。不过几时便见退失。你道病在那里。祇由你不曾向自己根源上彻底识得。所以不能立得那决定底心。大众。作么生是根源。根源又如何彻底。大众。者事不得容易。亦不可作艰难想。老僧今晚打开宝藏。任诸人趁贩。不必定要十年五年。你若伶俐。蓦直向前。老僧看你立地构去。大众。祇如诸人现前。遇着寒你便知去穿衣。饥便知食饭。逢人赞叹你便生欣喜。被人呵责你便生烦恼。者一段明白灵妙不是我有你没底。就是三世诸佛。历代祖师。古今善知识亦不曾多了你分毫。祇是你从来不曾一日识取。祇管将者灵妙底心向外边境缘上生爱生憎。妄取绳缚。于今若肯回头。向那知寒知暖。知好知歹底一回承当。不教你更有等待。是你此心从无始来。千生万生。在六道三涂中千般惑业。万种升沈。到于今不曾少欠者知寒知暖。知好知歹底。与老僧无异。与诸佛诸祖无异。你祇须直下承当。直下体认。你者个明白灵妙之心。从本以来与一切境界元不相到。一切境界埋没你不得。一切境界流转你不得。你既彻底识得那根源了。便当就那根源上立一个决定之心。大众。那决定之心又如何立。你岂不是彻底识得那根源本不与一切境界相到。你于今就当随顺着那根源。决定不与一切境界相到。你岂不是彻底识得那根源。不为一切境界埋没。不随一切境界流转。你于今就随顺着那根源。决定不为一切境界埋没。决定不随一切境界流转。者个唤做头正尾正。古人云。有头无尾。终是不贵。便是者个道理。达磨云。行解相应。名之曰祖。解到十分。便能行到十分。行到十分。方是解到十分。所谓以始觉合还本觉。本始合一。无古无今。不同莽荡。妄招殃祸。大众。你道于今说禅底差别在那里。他一般说彻底识得根源。他一般说识得那根源不与一切境界相到。不为一切境界埋没。不随一切境界流转。说便说了。到得境界当前。一般从前起惑。一般从前作业。既有惑业。难逃苦系。大众。那一种人弄到差别境上。他还不肯惭愧。更说道我虽到差别境上。亦元不与我根源相到。那一切境界埋没我不得。流转我不得。是亦便是。祇如今世间作业底人亦未尝与那根源相到。那一切业缘埋没得到那里。流转得到那里。祇是目前奈何不得。一切众生业缘如梦如幻。因既梦幻。果亦复然。虽然因果同是梦幻。若无一回真实着到。一回决定倒断。那无始俱生不与你一时干休。你者虚知虚解亦同梦幻。与那无始俱生抵敌不过。所谓道力不胜业力也。似者等亦说担荷如来。岂不惭愧。大众。从来历代祖师。古今善知识不是别有长处。亦祇是彻底识得那一个根源不与一切境界相到。便直下随顺决定不与一切境界相到。彻底识得那一个根源不为一切境界埋没。不随一切境界流转。便直下随顺决定不为一切境界埋没。不随一切境界流转。于一切日用自既如是。以此为人亦复如是。逢人问着如何是佛。便云麻三斤。如何是祖师西来意。便云庭前柏树子。者个正是从彻底根源上立决定心一个大榜样也。于今人闻说麻三斤。庭前柏树子。他便作一个不思议会。或作现成会。或作随处都是会。或作全身里许会。你说恁么见识。亦当得彻底么。既不彻底。遇一切差别境界自然露出手脚。所谓佛法与身心打作两橛。你诸人行脚一番。须要具眼。遇着真实去处。切不可错过。真实师友难得。好山水难值。于今既聚在一块。大须努力。老僧不要你参什么禅。不要你学什么道。祇教你自己将现前知寒知暖。知好知歹底那一个直捷根源直下承当。你试体究看。你无始来至于今日祇有者一个灵妙底心。经不可说不可说生死升沈。不曾少欠毫厘。你者知寒知暖。知好知歹底元不曾与一切境界相到。既彻底识得。你便随顺他。决定不与一切境界相到。你者知寒知暖。知好知歹底元不曾为一切境界埋没。不曾随一切境界流转。你便随顺他。决定不为一切境界埋没。不随一切境界流转。者一个彻底决定底心源。不但了却者一生生死。直教无始劫来。百千万亿生死一时了却。就把者了一切生死底心。正要你向一切生死海里头出头没。建立祖宗一切法门。为一切众生开百亿方便。如水中月。如镜里华。无出无没。无染无杂。入三涂六道。为一切众生作了因。不作生因。乘愿力。不随业力。你若自不能了。如何了得他人。迷情未尽。于三界内一定无自由分。莫开大口。瞒老僧不过底。老僧祇教你在根源上彻底立一个决定心。祇将此心无有不办。即将此心入一切生死。做出一个华严法界来。大众。你看那华严菩萨十信满心。且道信个什么。亦祇是信得个自己根源。彻头彻脑。就者根源上立决定心。便入住位。经云。佛子住此地。即是佛受用。常在于其中。经行及坐卧。所以十住初心便与佛齐。了无阶级。你道为个什么。祇为者一个根源十方三世。一切如来。同行同住。同入一切法界。作一切佛事。更无差别。若入住位。便起行向。以理入事。还向于理。事理交融。步步实践。如入十地。从初至十。悲智相扶。把自利底事向利他处圆满。却把利他底事向自利处融释。至十一地全悲无智。直至成佛。以后一切行愿皆从悲起。十方三世。一切法界无圣无凡。无自无他。无延无促。无不是普贤行愿处。无不是普贤放身命处。你说到者田地。轰天轰地。不是神通变化。亦非法尔如然。却元来祇是我和你于今现前一个直捷根源。更无他事。到者里实无华严境界可得。亦无什么悲智。亦无十地境界。亦无行向可得。无有住与不住。信与不信。亦无彻底不彻底。决定不决定。亦无说与么事底。亦无听与么话底。大众。今夕是除夕。各各向衣钵下坐地报钟起来。与你新年相见。只是还有一句。遂竖拄杖云。切不得动著者个。卓一卓。

