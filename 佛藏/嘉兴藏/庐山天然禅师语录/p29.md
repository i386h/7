<!-- { "loadSidebar": true } -->
　　接公佳讯。谓山僧闯开觉路。攫碎虚空。坐断天下人舌头。从何处得者消息来。慎莫认穿衣吃饭底。遂谓可以终日食而不饱。倘要饱即饱。终日穿而不热。倘要热即热。此不过硬作主宰。一时呼遣似易。殊不知腊月三十到来。却用不着。落得画饼耳。又谓山僧一星火分照万家。一星火能不灭否。若山僧仍有一星火。何曾得不灭来。岂但水中月不是。就是天上月亦太远在。若要是则一切俱是。到此境界。不由汝不却步伫思。剑去已久。刻舟何益耶。公若有志。向此门中讨个分晓。须把从前认着底一时放下。连放下底亦放下。放到无可放时。猛自提起。僧问赵州。如何是祖师西来意。州云。庭前柏树子。正当提时。不得作道理会。提来提去。蓦然道理俱尽。意想不行。从那里撞破顶门。露出摩醯眼孔。不妨来山僧手里吃一顿瞎棒也。咄。且置是事。闻公为地方保安。建大悲忏坛一段因缘。世出世间。两两俱得。今日菩萨热肠。计唯出此。恨山僧住持事繁。不得远来。然大悲弘愿一念至时。非十方三世所能限量。则又不知山僧远公。公远山僧。不妨道得一句。使功德圆成。广利人天。知非分外也。一笑。

　　复杨文学无见

　　十方诸佛与大地众生同一心源而凡圣各别者。迷与悟而已矣。迷于心之本际则不见心而见境。妄生分别而取舍由之。取舍之情不已则业果之报相随。生死循环。无有休息。虽明知情虚业幻而终不能使自遏灭者。目前之幻妄实有本来之真际无地也。故欲了目前。先当识取本来之地。然又非舍目前。别有所谓本来也。善恶境也。为善为恶者非境。境有迁变。非境无迁变。此无迁变者即在迁变之中。迷则与迁变者相流转。悟则迁变有尽而我无穷。无穷之我所谓通昼夜亘古今。始终万物发挥。鬼神极于妙用而退藏乎密。生死不能系。业果不能酬。人人成现而莫得其用者。有待乎悟之也。公欲悟此。须屏却从来取舍之情。使分别暂息。境见少停。正当此时。切忌忘却。或者豁然。从梦得觉。亦未可知。若得到此。又当知无始虚妄。自今已后何以能令其终。不与一切生灭和合。须信实有倒断之时。而非谓更无别有。遂任其莽荡无碍也。过此两段。不妨不远千里图一相见。尚有本色钳锤承当未易。所谓过得荆棘林是好手。此时幸勿谓老天然返面无情也。珍重珍重。

　　复英文学目青

　　公聪慧人。当世界乱离。感梦幻之非。久不肯与无识之辈终于沉迷。又得良友。见闻交洽。知定有不可朽之业。过于梦幻。以故信之而不疑。诚不疑之也。但无始厚习与生俱来。诸凡濡染。逸偷之事。私心实甘之。是未可以一日之理而顿易其情也。夫明于理之至极而使其心安住降伏。其初犹未尝无勉强之力。矧于信而未明。明而未至者乎。故初心之士知信力与习气不可敌。则勉于离习。所以存信也知。幻妄之知暂而虚。贪痴之情久而实。则勉迫其知于必行。汰其情以就理。使虚者实之。实者虚之。然后日用之间旧染去而清明日生。以清明之心观于众念。始知众念之非他物也。若尚未离旧习则全身在妄而欲去妄觅真。则去亦未必非真。觅亦未必非妄。更教谁为作主。谁为解脱耶。公苟向此一大事。必须打迸一副身心。一力放下。一力担起。若犹徘徊岐路。欲一无所舍而祈其或有所得。世间岂有腰缠十万贯。骑鹤上杨州者哉。体中佳胜。不妨入山。或未必相赚耳。珍重。

　　复王侍郎园长

　　承翰顿见本来面目。此语实搔着山僧痒处。但不知本来面目为谁。见者又是阿谁。既见已后与未见前还有差别否。若有差别。不可说本来。若无差别。用见作么。未免向公再觅皂白。又承云烦恼试人。既见本来。唤什么作烦恼。若尚有烦恼。待拂拭者恐未是到家消息。祈勿草草。入此门中。不敢不直。人来幸更有以慰也。

　　复林毅庵太守

　　教外别传之旨。千说万说。不如一悟。千说万说。说得绝似。不如悟得底人默无一说。亦不见古今人千说万说。我世尊涅槃会上谓四十九年未曾说着一字。岂不信欤。故曰。悟得底人默无一说。非谓默而无说。之为是谓。才开口早已不是了也。然事不得一向。所以六祖大师说个凡夫即佛。烦恼即菩提。欲人直下承当。故有即之一字。大珠和尚说个回烦恼作菩提。回无明为大智。欲人直下拨转。故有回之一字。若于方便门中更一眨眼。白云万里矣。至于百丈牧牛。安禅师拽鼻。亦谓得底人向后行持。若未真得。且不知何者为牛。牧又何物。意识纷纭。名相不实。恐未是学人了手处也。古灵赞谓。蒙百丈指个休歇处。当看一个处字。若单单以放下二字释之。欲从何住足耶。南泉云。平常心正是者个去处。三祖云。体无去住。亦正是者个去处。即云岩云。如人夜半背手摸枕子。及遍身手眼。通身手眼亦正是者个去处。又如洞山麻三斤。南泉斩猫。山僧诃林一笑。要总不出者个去处。者个去处善知识以之自为。亦复以之为人。晦堂云。还闻木犀花香么。瑞岩云。主人翁。惺惺着。复云。喏喏。此亦大略可见矣。所以隔房闻钗钏声。即是破戒。只一句探竿子。直使驴头马面一时逃躲不得。至若金银杂沓。朱紫骈阗。却云好个入路。便是得底人眼孔要瞒一点不得也。总之此一大事定须彻悟始得。欲得彻悟。不妨埋头打迸。一则话头上日夜逼拶。逼拶到无意味。心情闷绝。正是好时节。万万不可放开一步。向道理识解上着到。若向道理识解上掉得个相似。越发会打葛藤。虽有山僧。无能为公何矣。承下问据款结案。亦方便中语。且不可作实法会也。无事请下顾。或亦不相赚耳。珍重。

　　复李田叔居士

　　贪嗔痴自公有之。亦可自公无之。所谓无者。譬之四支断不复用之方为真实。非可待其既灭而谓求之了不可得。何难复起乎。昔有俗士问天堂地狱于智藏禅师。藏曰。有。士曰。曾问径山和尚。皆云无。而师独云有。何也。藏曰。居士有妻乎。曰。有。径山和尚有妻乎。曰。无之。藏曰。他道无即得。今公若果求起处不可得。则当不复有矣。若在有中而谓其无。只恐掩耳盗铃。他日瞒黑面居士不得耳。不直则道不见。唯公亮之。

　　与阿字侍者

　　此字且勿示人。非谓佛法有两般。正恐见未到实头处。不免以道理会。却成剩法耳。汝从未曾做事即做事。亦在山僧左右。时有提诲。此翻远离。不可不索性说破。恐做事心胜。不觉不知堕在无事甲里。才憬觉早成两橛。如此则全亏大人行履。即做得事亦属有为也。仰观古之大人不过行解相应而已。必使解处即行处。行处即解处。方无渗漏。若解过于行。谓之见地中人。日久岁深。空成话饼。所以善知识于学人虽爱之极而终不敢两手分付者。正谓此也。麻三斤。干屎橛。三脚驴子弄蹄行。东山水上行。如此悟得。可谓见处明白矣。二六时中心与事接。目前止有事物。尚无余境余心。犹未见差别。若到敛目趺足。一切过去现在未来之境静中胪然。稍一蹋上。便无自存之地。正恁么时。莫谓我使得他。要蹋便蹋。要踢便踢。大恐蹋上易。踢去却难。纵使一回得胜。两回三回一定输他耳。金刚经云。过去心不可得。现在心不可得。未来心不可得。此不可得虽则本来如是。然亦大人八识一刀手段。本体功勋同时俱到。若果能一切时中。三际之境划然而断。亦无划然而断之量。则敛目趺足时即是应事接物时。应事接物时即是敛目趺足时。过量之人无所说示。阿字汝道合作么生。所以山僧尝举僧问洞山如何是佛。山云。麻三斤。僧问赵州如何是祖师西来意。州云。庭前柏树子。者个话大有来由。直须契证始得。且不是道理。且不是见解。正如人问上座今朝吃饭也未。答云食饭了也。可中还容拟议么。又如波斯入大唐。大唐人举手。波斯云乌招。乌招且道从何处得道理来。从何处得见解来。然汝须是个人。不然又成窠臼。今时俱落在者一个窠臼。所以血脉不真。山僧不妨再一提起。望置座右。频自省览也。若使别人看过。所谓麻三斤。庭前柏树子。渠也领过。所谓过去心不可得。现在心不可得。未来心不可得。渠且掉头。及乎一坐坐定。过去事想一回。现在事又想一回。未来事又想一回。憬觉起来。正好着眼。乃谓我虽无端闯入。然此本来原自三际都不可得。即今何曾动着。又自想一回。再或觉得全身放下。一时麻三斤。庭前柏树子恍惚现前。不觉不知。已成心境。纵使知非。安顿手脚未定。一个昏沉。伸开脚看看。天大白矣。下得床来。事物交加。混身辊入。者里一真一伪。看从前静地里未妥。则此处必定是伪。又不自知。只管向人谓我动处尚打得过。恰好笑倒耳。今时识得门头户底。觑得古人七上八下底。大约俱如此。过日不可不察也。山僧一向期汝过厚。亦多见禅客七青八黄。便自满足。甚且退失。故欲汝一脚蹋到底。若根本不深厚。虽使枝叶茂盛。祇益狂肆。于己无益。于人有损。既无以折高明之心。亦未易塞流俗之口。汝今在十字街头。正好一翻试验。自知深浅也。秋凉珍啬。余无所嘱。

　　　　　　又

　　来札云。在世情事物中转脑回头。颇知时节。又云。埋头市肆。步步向黑漆桶里拶入。若无后语。则脚头不阔。若无前语。则血脉不亲。吾宗所谓持书不到家。与么旨诀。要在当人转变。不则又成实法也。于此识得。更须看洞山云。与么道。即易相续也大难。得底人于相续处脱却今时那边。独行独步。不为三际收摄。然后向十字街头就有为法里作无为生活。非人能测。岂自所知。山僧此翻不谓汝能为丛林出力。所喜吾宗颇有趣向之士。此道或不致寂寥耳。见一亦肯抛弃身心。向艰苦一路。不妨便一与语也。

　　复杨震生居士

