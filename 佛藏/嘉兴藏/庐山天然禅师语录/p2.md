<!-- { "loadSidebar": true } -->
　　上堂。举古德问僧云。何不看经。僧云。不识字。德云。何不问人。僧展两手云。是甚么字。德无对。师曰。你看者个古德。到处劝人看经。到处劝人问字。分明一个八字他也不识。山僧亦有一个字要问诸人。遂竖起拳云。诸人还识么。会书不择笔。点点是黄庭。

　　戊子九月再住诃林。上堂。蓦竖拂子。召大众云。还会么。放下拂子云。真心无拣。大道非遮。体绝见闻而不离见闻之缘。用同声色而不是声色之事。如虫御木。文彩偶彰。对镜看花。心口俱丧。所以掩室摩竭。杜口毗耶。固非玄妙之机。岂堕功勋之位。山僧六年以前一场败阙。已甘荒山匿影。破衲蒙头。乃承诸当道。诸乡绅。护法檀越。长者居士。寺中禅衲。方外高流。迫索再三。苦辞不可。只得俯顺时机。复升此座。若论向上一门。不可画蛇添足。须知千差无别。何妨作浪兴波。一尘立而国家鼎盛。万机休而千圣不携。放开捏聚。惟我能知。杀活纵横。非凡可测。一切处变易不得。何劳掘地出空。未生前面目俨然。不用续凫截鹤。理贵从来。事由今日。未明八法。枉自楷模。已协宫商。别谐音律。喝一喝。卓拄杖下座。

　　结制。上堂。年年三百六十日不曾动着毫厘。今日无端截取九十日为汝诸人开炉结制。承郝范两大护法设供。请山僧登座说法。贵图汝诸人直下明取者九十日底道理。尔若明得九十日底道理。从无始来至于今日。总是者个道理。又从今日尽未来际也是者个道理。明得也是者个道理。明不得也是者个道理。既明得明不得总是者个道理。山僧今日又作么生。良久云。不因紫陌花开蚤。争得黄莺下柳条。卓拄杖一下。复举陆亘大夫向南泉云。肇法师也大奇特。解道天地同根。万物一体。南泉指庭前牡丹花云。大夫。时人见此一株花。如梦相似。若是诃林则不然。傥有人问。肇法师也大奇特。解道天地同根。万物一体。为向伊道。白云常在户。青霭数当峰。且道与南泉相去多少。

　　上堂。今日长至在处丛林热闹。打普斋。散嚫施。吹法螺。击法鼓。请堂头老汉说个应时及节底佛法。惟我者里冷啾啾地。只有一个栗棘蓬抛向诸人面前。一任诸人吞吐。山僧且问诸人。吞底是。吐底是。不吞不吐底是。若道吞底是。还我栗棘蓬来。若道吐底是。争奈目前何。不吞不吐。咽杀阇黎。总不与么。辜负佳节。作么生。速道。速道。

　　上堂。戊子腊月八日。寺中耆旧设供。请山僧上堂。要为大众举扬世尊睹明星那一则陈腐公案。大众。如今那一个不夜夜睹。何曾少个什么。为甚总在迷里。就如世尊当日。何曾多个什么。为甚却悟。故知此事大有因缘时节。时节若至。其理自彰。在世尊分上。虽是自彰底时节。其如祖宗门下。正好吃棒。且道差别在甚么处。蓦竖拄杖云。只为拄杖子不甘。所以三千年后带累山僧。人天众前不免说破。喝一喝云。向下文长。付在来日。下座。

　　解制。上堂。一期之内。诸人还构得也无。构得也三十棒。构不得也三十棒。诸人作么生。你若脑后无眼。直饶喝干沧海。棒倒须弥。犹是硬作主张。茫茫业识。所以道末后一句。始透牢关。把住要津。不通凡圣。若到此间。山僧也须吃棒。只是无人下手。众中还有下手底么。有僧出。才礼拜。师云。伏惟珍重。下座。

　　浴佛。上堂。蓦竖拄杖云。释迦老子生也。生也。诸人在甚么处见得。汝若见得也好三十棒。汝若不见得也好三十棒。且作么生。昔云门大师虽则擒贼先擒王。殊不知消息一漏。遍地荆棘。带累山僧一条热棒横搠竖搠。左搠右搠。搠到天明。依旧可怜生。掷下拄杖云。维那。今日不得普请。

　　住雷峰。上堂。境不可离。心不可见。照不及地。寂不通方。凡外二乘。迷外觅悟。三贤十地。悟了还迷。体妙难思。情忘自合。诸有智者。咸推此宗。初入门来。须知药忌。

　　上堂。举僧问投子。如何是十身调御。投子下绳床立。又问。凡圣相去多少。投子亦下绳床立。云门有偈曰。投子下绳床。今朝为举扬。驴前马后汉。切忌错承当。师云。雷峰亦有一偈。驴前马后今皆是。纵不承当也枉然。祇为云门曾道破。雷峰不免费重拈。且道雷峰意旨与云门有优劣也无。良久云。祇因为客久。回首话偏长。

　　上堂。唤作拂子则孤负山僧。不唤作拂子则孤负大众。孤负山僧即今向大众说过。孤负大众山僧祇得噤口。早晚随大众拖出拖入。咦。露柱不解镫笼意。一夜痴呆立到明。

　　上堂。彻底凡夫日用中。河沙诸佛共无穷。刹那欻尔千差起。梦里徒劳说异同。大众且道。即今是梦不是梦。祇知贪程。不觉蹉路。不蹉路。不许夜行。投明须到。蓦竖拂子云。投子大师来也。多少人在者里死活不得。喝一喝。

　　上堂。不是麻三斤。分明乾矢橛。打杀鳖鼻蛇。放出摩天鹘。赵州勘破婆子。威狞如虎。为什么被刘铁磨一锥便倒。何似我老博山密移一步。祇如雷峰又作么生。鸭脚木不鸭脚木。遂鼓掌云。料掉没交涉。

　　上堂。中秋又到。皓魄重辉。云散长空。影同沧海。山河景仰。童叟欢呼。以两手作圆相云。祇各人分上。者一个为什么略不着眼。复以手抛向后云。一回心目分明极。万古清光错过多。为什么分明又道错过。莫将水中便当天上。遂高声唤大众云。可惜许。

　　上堂。竖拂子云。尽大地四圣六凡总要出者个不得。祇是不许觑着。觑着即祸事生。不觑着跛鳖盲龟一时拽脱。十字街头逢观音。三家村里趁弥勒。一声社鼓喧天。却原来白庙前大王庆节。遂拍手云。呵呵呵。没交涉。

　　上堂。竖拂子云。人人尽有者个消息。为什么不会。虽然不会。三世诸佛亦祇得噤口缩项。让他出一头地。祇是他奈何不得。及乎奈何得。又不相似。汝诸人作么生折合。以拂子书空作旵字云。若无增上慢。人方便有分。

　　上堂。一从搅动干戈后。戡定中原匪太平。回忆桑麻鸡犬日。十分难复旧时情。大众。旧时情作么生。以拂子拂一拂。复左右顾云。若将容易得。定作现成看。

　　上堂。古人道。在眼曰见。在耳曰闻。在鼻嗅香。在口谈论。在手执持。在足运奔。识者知是佛性。不识唤作精魂。华首云。识者唤作精魂。不识却是佛性。若雷峰则不然。识与不识。总是精魂。为什么如此。我王库内。无如是刀。

　　上堂。举法眼卷帘话。乃云。法眼指帘。逐鹿不见山。全身入荒草。二僧卷帘。虽则不奈何。佛眼也难睹。法眼云。一得一失。便是老婆心切。要且眉毛安在。若在雷峰门下。总用不着。喝一喝云。多少人要定当者一喝不得。

　　自恣。上堂。道无所得。惟有寡过。我世尊在然灯佛所无有少法可得。故号大觉能仁。六祖大师云。但能见已过。即与道相当。后代善知识亦云。兄弟东去西去。直须向万里无寸草处去。蓦竖拂子云。识得拂子。三大老性命在者里横拖直拽。放下拂子云。更有一般奇特事。梧桐一叶下秋庭。

　　长至。上堂。竖拂子云。是阴是阳。作么说个来复底道理。放下拂子云。一回梦觉浑忘却。始解今年是去年。

　　腊八。上堂。睹星始觉从来旧。万里云霄信步归。难忘熟处成孤负。争怪雷峰别有机。蓦竖拂子云。安得不孤负。

　　上堂。世尊拈青莲花。历代祖师。天下老和尚竖拂子。唤作拈花竖拂入地狱如箭射。不唤作拈花竖拂入地狱如箭射。蓦竖拂子云。多少人在者里放过不得。

　　上堂。山僧平常东边上。西边下。与诸人道什么。如今到者里又作么生。虽然。已被人点简不少。

　　上堂。明明开眼见着。侧耳听着。满口道着。为什么不会。汝若会。勘破天下老古锥。汝若不会。天下老古锥犹较一筹在。且道那一筹。参。

　　上堂。大道不曾离。寒山霜满枝。特地寻言语。回头错过伊。既已错过。又道不离。谓是究竟。却成解嘲。简点将来。放过不可。诸人且作么生。复左右顾视良久。

　　住庐山栖贤。上堂。师云。上下和平。古今一致。是非共辙。生死同条。正是白云万里。岂况更多行脚。上士贵在明宗。汗马功高。终非王种。

　　上堂。左右顾云。便与么去。过在诸人。不与么去。过在山僧。过在诸人是山僧境界。山僧不知。过在山僧是诸人境界。诸人不觉。山僧境界即在诸人面前。诸人境界却在山僧背后。恁么会去。许汝具超方眼。若论向上。犹较一线道在。

　　元旦。上堂。昨夜三更。狮子点头惊起。袈裟岭一脚踢翻。震动山谷。哮吼林木。各与三十棒。发还本处。不许动着。普告大众。今日元旦。且当盖覆着。勿使外人闻此怪事。

　　上堂。囫囵一句。非智所知。知亦不得。得亦不真。不到情尽理穷。安知休咎。所以从上诸祖唯有默契。三脚驴子自解弄蹄。六耳猕猴非人能辨。直得木马追风。千里匪疾。泥牛饮海。全渤须干。无量义海。百千妙门。现前具足。眨眼错过。旷劫难逢。

　　上堂。在处现前。不能安住。常随背后。必欲追寻。即使信手拈来。何似埋头向去。命根不断。差别难蠲。傥遇其人。不消一拶。

　　上堂。文殊竞发千波。普贤晴空一亘。晴空之竞发而不纷。千波之一亘而匪寂。始信二人同心。其利断金。同心之言。其臭如兰。且道是甚么人境界。

　　上堂。断惑证真。水中捞月。安禅入定。空里栽花。忘见守知。曹溪斥为不解方便。夜钟潭月。玄沙谓之生死岸头。过此以往。不许汝知。动静显藏。当名何等。

　　上堂。穷诸玄辩。若一毫置于太虚。竭世枢机。似一滴投于巨壑。诸人还知周金刚当时安身立命处么。不可总在黑地里坐。红日下山烧海底。白猿归洞啸峰深。

　　腊八。上堂。能睹是人。所睹是境。若说因睹会心。附物显理。黄面老子煞要买草鞋行脚始得。既不如是。当年睹明星悟个甚么。霜白满天清较雪。日黄铺地晃如金。蓬头抱膝何曾彻。一碗香麋饱到今。你看数百千祀俗气犹未除在。

　　继住罗浮华首。上堂。先师开法此地二十余年。幢幡指处。龙象骈臻。所蒙椎拂记莂。祇是山僧与千山。去年千山报寂。今年先师又见背。藐尔一身。肩此重担。兹承护法宰官。暨各山耆年大衲属山僧继主此山。念先师根本重地。递代相承。不可无统。今日升座。普告大众。且道合谈何事。竖拂子云。是博山底。是先师底。是山僧底。若道三祇是个拂子。若道一分明博山传先师。先师传山僧。大众。是三非三。是一非一。把定乾坤一句作么生道。以拂子作〦相云。曹溪一滴无今古。华首长空自暗明。喝一喝。卓拄杖下座。

