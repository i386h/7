<!-- { "loadSidebar": true } -->
　　颂古联珠。历代知识借他人酒杯。洗自己垒块。同一醉态而婆婆和和。各为吞吐。虽语不成文。傍观者亦自可以意得。故诗与偈不同者。诗见情乎辞中。偈发悟于言外。辞不妙则情难见。言弗巧则悟不真。予▆叹今时说法多以辞障颂尤甚焉。巢鸣上座且法兄真子。有血性。以沉挚痛快之资。为吾宗担荷。念洞上机缘散失。与其同门安公远奉师命。为采捃之役复。以余力遍搜颂古于残山剩水。别成是集。因过予乞序。予曰。颂可以见人乎。不可见人则古当无颂。遂可见人则今非无颂。非谓古可见而今不可见也。古与今皆在可见不可见之间殆于颂焉得之。则何妨同此醉中。而有语无语总以供醒眼一场卢胡。是又各人垒块。各不自知。予与巢鸣且作旁观。岂暇顾更有旁观。将以予为醉中语耶。可以见不可以见。请持是序归白而师当有以复我也。

　　佛事

　　护伽蓝安座。石楼高出镇山门。把断群峦势独尊。护法檀那全赖汝。还家一路待儿孙。儿孙且从。父祖一句作么生。卓拄杖云。侍者。扶老僧归方丈。

　　奉华首空老和尚入龛。法幢倒矣。法梁坠矣。佛祖谁托。人天谁依。哀恸良久云。大众。老和尚平日絮叨叨地。为什么到者里无言指示。还知老和尚始终相为么。如或未谙。且看不孝子为大众报恩去也。拈封云。觌面提持还不妙。免令人见更风流。

　　祭剩人和尚。至灵座前烧香毕。拈起祭文云。生也不道。死也不道。为什么不道。生灭门中不曾有者个消息。然既如是。即今又作么生与师弟相见。以祭文打圆相。付侍僧云。且代宣读一过。读毕。复云。师弟。灵几前神光万里。者一着子今日正借全提。愚兄特为人天作礼。遂拜下。

　　大日庵荼毗。老师太。八十年来只是一句阿弥陀佛。老师太。非但八十年。尽十方三界亦只是一句阿弥陀佛。老师太。山僧与汝情关天性所藉。报汝生身之恩。只是一句阿弥陀佛。老师太。汝鉴我人子之心始终谛信。亦只是一句阿弥陀佛。老师太。汝平日在一句阿弥陀佛里折旋俯仰。语默动静。今日亦只就一句阿弥陀佛里辞娑婆。生极乐。见佛闻法。证无生法忍。老师太。汝自示疾。梦寐之中尝睹慈容。投莲胎。以此百念俱清。一心不乱。临欲命终。颜貌光泽。身体柔和。念佛之声。绝口而化。半日已过。顶相犹暖。山僧用是少慰。诸四众人亦咸感发。老师太。西方此土实无岐路。惺惺底惺惺。懵懂底懵懂。总教向者里一炉炀尽。不妨各起化仪。老师太。还委悉么。以火炬打圆相云。南无阿弥陀佛。遂爇。

　　华首老和尚讳日。师礼拜起。顾左右云。且道六年前是今日底时节。还是今日是六年前底时节。拈香云。香烟缭绕浮云外。秋叶纡回古槛前。

　　金轮舍利塔设供。独耀灵光。非法非色。表如来之坚密。作众生之福田。比丘函是忝主此山。敬礼塔前。用舒诚悃。愿以余岁。尽法行持。与十方知识共维古道。与天下后昆一洗时习。少有名闻利养之心。不为天龙八部之所呵护。然虽如是。诸供养中法供养最。即今蔬品陈列。阿那个是法供。遂举香云。虚空有骨。万像无形。现在闻见。不是目前。并绝色声。而非劫外。到者里作么生折合。顾左右。喝一喝。

　　为即觉阇黎举火。事我廿年惟一行。再参千里始知休。儿孙正理还乡调。蹋倒机关向上头。复云。即觉全身向上无人会。会者还他碗跶丘。举火炬云。看。看。

　　为知即离直岁举火。多年勤苦吾知汝。旷劫因缘汝赖吾。一点灵光休自昧。他生相待在香炉。知即且道。与么时以何为验。以火炬打圆相云。唃唃呱。

　　天然是禅师语录卷第十二(终)

　　本师天然是和尚行状

　　嗣法门人今辩述

　　师讳函是。字丽中。别号天然。嗣长庆空隐独和尚法。博山无异和尚长孙也。俗姓曾。名起莘。字宅。师番禺望族。父字本净。母林字智。母俱出世。年八旬以念佛终。师初生堕地。破紫衣胞而出。六岁出。就外傅。一日觉身若陨虚。来无所从。大哭还家。熟睡乃已。如是者两度。年十三拟注周易。质太极之说于塾师。塾师依文解释。师曰。此名言耳。毕竟太极为何物。且两仪未生。太极从何来。两仪既生。太极还存否。塾师不能答。其精研至理发自龆龄。性好施。有僧欺之再四。遂不喜见僧。十七补博士弟子员。即以斯民为己任。偶与同学荐亡友入寺。见一老宿。语及持咒能致功名。师漫应之。出语陈全人曰。吾辈功名岂假咒力耶。曰。随人志愿耳。求功名得功名。求慧性得慧性。师然之。晨夕持诵苦念。虑不静于心性中。始生疑异。久不自安。一夕静坐。忽觉向所扰者当下冰释。读圆觉经。与己见合。就十二菩萨法门各作一颂示诸同学。无不推服。及阅传灯录。不解其旨。并失却从前所得。疑情大发。恳亲学出世法。亲曰。汝欲出世。待名成。偿所学未晚。师遂研精世典。克成通儒。年二十六登崇祯癸酉贤书。明年公车。还至吉州。卧病金牛寺。医不下药。师起坐。祷十方佛曰。倘得不死。即一心学道。自为为人。于诸声利无所图也。是夜感异梦。汗透重襟而病顿愈。还家后断欲长斋。参究弥切。衣不解带者两月。大悟玄旨。向所谓传灯语不解者如数黑白。时粤中谈性宗惟东官张孝廉。二果相得甚欢。丙子冬。北上同见空和尚于匡山之黄岩。往返叩击。针芥相投。示以偈曰。风幡一颂解投机。千里同风事亦奇。三至黄岩问端的。实知野老不相欺。还粤。熊制府心开延请问道。待以师礼。时值发南汉王冢。株连甚众。有厚馈求转恳免罪者。师婉辞不纳。闻者服其清高。己卯有　诏行保举之法。师为大司马方伯特荐。当授郡守。师掉头不顾。盖所贵不在此。世无知者。是年冬辞亲北上。祝曰。此行当官帽荣归。师曰。帽子到有一顶。只恐不是乌纱。比舟泊南康。诣空和尚。求剃落于归宗。有三十年影不出山之愿。辛巳随空和尚住罗浮之华首。首众立僧耆宿为之敬惮。壬午省亲穗城。陈宗伯秋涛率诸绅士请开法诃林。空和尚授以传法偈。有诃林重竖风幡论。却幸吾宗代有人之句。道声远播。缁素参寻。户履常满。师苦于送迎诸绅士。曰。吾辈交方外。所少非送迎者。由是虽住城中。足迹不出户外。甲申国变。意切远遁。以二亲在。无可代养。就城东结宇。颜曰小持船。以便往省。迨乱日。棘徙白云西樵及雷峰间。丙戌　清兵入粤。明诸王孙多见疑被戮。尸横于野。师遍拾骸骨。别建冢以瘗之。不封不树。后有议闻行在者。师止之曰。吾尽吾心耳。复何图哉。戊子再住诃林。古迹多所兴复。庚寅还雷峰。辟小院而成名刹。平南尚王折柬相招。屡以病辞。不允勉出。以宾主见礼。意殷隆。次日不辞而返。师之倔僵大率如此。癸巳重入匡山。爱栖贤山水幽胜。居颓垣败瓦之下。穷苦异常。晏如也。戊戌因粤人恋慕。请归雷峰。历坐华首海幢芥庵丹霞诸大刹。备极庄严。竟不易匡山初愿。辛亥受归宗请。诸刹弟子稔知高遁情深。不敢坚留。未几移隐紫霄峰之净成。缘郡守以世法绳诸山。飘焉入岭。养痾雷峰。有床头休问菊花期之示。及秋终于丈室。亲书偈别众曰。生也如是。死也如是。是如是。不是亦如是。是不是亦如是。星宿经天。霜风匝地。汝诸人到者里大须仔细。七十八年老道翁。翻转面来。不知是我是你。信手拈来犹较些子。师生于明万历戊申岁十月十四日亥时。示寂于清康熙乙丑岁八月二十七日酉时。世寿七十有八。僧腊四十有七。明年丙寅夏四月六日塔全身于丹霞对岸佛日山。师之著述有各刹语录。楞伽楞严金刚三疏。禅醉焚笔。似诗诸书行于世。得度弟子多不胜纪。英灵铁汉。死心相依。一时称盛。承记莂者海幢阿字无。栖贤石鉴覞。丹霞澹归释。雷峰西堂仞千壁皆先师而逝。余则或隐或显。今高隐鹤鸣峰诃衍摩即师之罗睺罗也。师生平古道自持。壁立千仞。提唱纲宗。眼空今古。婆心为物。至老不衰。于门庭设施悉任外缘。意合则住。不合则行。未尝一字一语仰于豪贵。吾粤向来罕信宗乘。自师提持向上。缙绅缝掖。执弟子礼问道不下数千人。尤喜与诸英迈畅谈。穷其隐曲。以发其正智。于生死去就多有受其法施之益。即一阐提与自负奇才而不可一世者。见之无不心折。且师阖家出世。在盛平时生我同生所生。以至妻媳舍世缘如弃敝屣。不让古庞公。故父子兄弟相率剃染。粤中为多云。师暮年为法求人心焉益切。每谈及先宗泪即沾襟。期诸后起如地藏之遇清凉。圆悟之得妙喜。庶几无憾。故法道隆替。虽系乎时逆。撑洞流志。无少屈足。见护念佛祖慧命亘万古而不磨也。今辩才短笔拙。仅能述其大概。若道眼圆明。行德高古。详诸录中。世所共知。无俟烦言尔。

　　天然是和尚塔志铭

　　司马总宪南丰汤来贺撰

