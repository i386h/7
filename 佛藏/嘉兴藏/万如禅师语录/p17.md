<!-- { "loadSidebar": true } -->
　　耆旧玄猷师火来时不挂一丝头撒手县崖得自由个里了无生死相驰求心念悉皆休恭惟玄猷师于绿阴浓处抽身红焰光中进步直得瑞气腾空烟云匝地且道毕竟向甚么处安身立命踏破化城归宝所莲花国土任遨游。

　　耆旧幻空师火四大都来总一空幻生幻灭了无踪但恁去绝罗笼佛国天堂触处通。

　　谦光禅人火太湖水龙池山此事从来无覆藏不向他方求的旨管教步步是家乡只者是绝商量子规啼处落花香。

　　普照禅人火妄念顿息云散长天虚空迸裂日涌山巅普照普照欲识末后句烈焰了生缘。

　　觉然上人入塔真觉光明焕灵然无间断撒手忽西归遗下者公案付与丙丁公露出本来面欲识本来面且向塔中须自看。

　　续灯师入塔师举灵骨云半世苦奔驰辅弼先师无二念一生能事毕武林精舍即归真弥勒内院却参胜热门庭皮肤炼尽坚实皆存遂放下灵骨云此处安身妙云霞四面生。

　　拙生禅人火举炬云拙生拙生触处圆成信脚行去步步皆亲三途成解脱佛国不留情古今当念了刹境一毫明汝若信得及我不再叮咛脱或未然烈焰光中休放过无位真人露面门遂下火。

　　徐无隐居士火举炬云道人行履无留恋浙水闽山成一片猛然觑破死生关不妨是处作禅苑恭惟无隐居士时中清净护衣珠而尝在随流得妙了当处以湛然囊橐萧萧视世相若空花道心切切操真常之不变及乎临末稍头内无所累外无所牵结趺长往了一生案虽然恐其见处未圆行处不到更听一偈无位真人无背面直下荐得犹隔线一炬红光相助公管教触处自成现遂撺炬。

　　祖权维那火执火炬云虚空既迸裂火里急翻身去去原无去是处乐天真。

　　梅谷侍者火触目是家乡脚跟红线断个中既不昧岂复有变迁飘然恁么去处处无余欠火光从地发独露春风面。

　　成唯寮元火生来死去原一贯亘古亘今无间断放下许多闲念头全身证入空王殿成唯寮元还会么如其未能大火炬中煆一番管教脱体风流现。

　　杂着

　　梅溪庵序

　　道无贵贱无男女无老幼无智愚无僧俗惟不明道者起种种情计如道已明自然忘彼我融万物廓如也朝闻夕死岂我欺哉昔庞公弃家私于湘水参石头和尚问云不与万法为侣者是什么人头遂掩其口公有省即述偈日用事无别云云又参马祖如前问祖云待汝一口吸尽西江水即向汝道公大悟遂述心空及第归之句遍谒诸方日益智证脚跟未点地者莫敢当其锋是真在家访道参禅样子若善财一生取办龙女八岁献珠憍梵波提念苕帚而彻悟广额屠儿放下屠刀千佛一数安有贵贱男女老幼智愚僧俗哉长水冶堂居士生华屋植善果参名宿访古梅溪而结庵兀坐蒲团研穷向上不逊前代诸公虽然觑破一念未生前消息方知插一茎草建梵刹竟那时谁敢向居士面前撒沙撒土也。

　　跋楚文上人血书华严经

　　有大经卷在一微尘中量等三千大千世界惟过量人能剖而出之缘一切含灵迷而不觉故遮那世尊共诸菩萨忉忉怛怛打了一部华严葛藤今上人深体佛意刺血书成使无量法门无边法界悉皆血滴滴地且道遮那未动舌根已前唤甚么作经向者里下得一转语不移寸步不劳弹指已见五十三员善知识矣。

　　祭贰公吴孝廉

　　於戏先生清标玉立川岳钟灵树骏腾芳南国之杰士翊宗崇教西方之伟人缅昔禹门墙堑者寡惟我石翁弘其檀护先师道契龙池聿振哲人云逝伊谁其荫所幸先生遹追厥志剪荆棘以卫我籓篱值桑沧而禅林安戢方祝遐社于将来谓九如其罔斁胡年逾强仕遽乃奄忽兀坐空山惊闻易箦先生生兮如大海之波扬先生蜕兮如碧天之云散有生死兮无生死不变常兮有变常我固知先生瞑目兮玉树森森且先生不死兮满箧瑶琨山苍苍兮云悠悠挽杖履兮不少留谨供伊蒲载焚柏子为写忧心聊申道素信犹不昧灵其来格於戏尚飨。

　　偈

　　题拈花社

拈花微笑有来繇只为痴狂向外求幸得社中无此辈人人铁额与铜头

　　春日寄空林禅师

春日桃花烂熳开吴山越地两徘徊清宵频掬鸳湖水自有天童月到来

　　辞禾中檀越赴闽

拙守鸳湖已有年因风垂钓闽江渊屡蒙赤手为墙堑几赖真心结胜缘不是多生熏般若岂能末世信单传无私一句酬檀度影落溪流月在天

　　舟中作

野性从来懒去留临溪轻泛一扁舟寻常最怕低低睡却把青山作枕头

　　示法旨禅人

无影枝头一点春鸟啼花笑泄天真顶门若具超方眼南北东西罢问津

　　示天咏禅人居山

世上红尘劈面来居山松竹不须栽钁头边事能端的历劫无明当下灰

　　礼幻有传祖塔

灵山法脉到师翁一滴龙池太白弘闽地远来瞻礼毕抬眸松柏叶藂藂

　　示汤居士(号起云)

八十七年只者个回光直下须担荷黄莺深处一声声佛祖本怀俱说破

　　初入龙池

一入龙池憩此身万山罗列作嘉宾声声黄鸟啼清昼不必山僧更指陈

路僻林深人迹稀青山唯见白云归闲携拄杖三桥步惊起幽禽绕树飞

　　赠道助知浴掩关

黄檗棒头出临济龙池滴下有知音天然沾着通身快虽未兴云罢问津

　　示陆侍川居士

欲识真常理最玄山河大地炽然宣薰风阵阵吹毛孔荐得方知有别传

　　示陶渊盛居士

觌面堂堂复是谁老梅斜放映清池馨香扑鼻无多子泄漏春光一段奇

　　示吴国佐居士

无位真人赤肉团面门出入好生看碧天云散孤蟾耀遍界流光影自寒

　　示蒋奉明居士

西来祖意庭前柏蓦把家私当面掷顶眼豁开笑不禁方知赵老白拈贼

　　挽问卿吴孝廉

儒门宗主佛金汤清净心田洵是刚富贵不能笼铁汉尘缘安得系檀郎才闻西土青莲放忽见东方白玉藏阳焰波翻空世梦禅林千古逗余芳

　　示蒋西来居士

大地都来不二门黄莺啼在绿阴村豁开正眼无余事天上人间我独尊

　　示杨光甫居士

庞公弃却家财后一见石头便知有再叩江西马大师吸尽西江绝所守金沙有个杨居士苦志参禅日已久把此因缘说与渠他日相逢须哮吼若还拟议意丹青一条拄杖劈脊搂

　　示毛德卿居士

绿暗红稀景自幽薰风拂动钓鱼舟一归何处亲知得始与庞公把臂游

　　示陆萃林居士

参禅须是猛烈汉如一人与万人战扫尽烟尘见太平看取三门骑佛殿

　　司寇朱广原居士丧子求偈

人人具有真常道悟彻方为长寿仙大福德公可担荷小根茎辈岂能肩前来眷属曾无面现世亲姻亦暂缘挥动金刚王宝剑尘劳截断复先天

　　秋日酬黄老居士见寄佳什之韵(即闇斋)

情忘何处觅亲冤大地都来作一轩足下条条皆觉路目前物物总家园明心岂用寻章句见性方知没半言寄与毗耶黄居士秋风庭际叶偏反

　　题钱尔赤居士南询手卷

童子南参五十三家家有路透长安虽然不出门庭去自信毫端法界宽

　　赠鹿苑道人(并引即讳可程史公也)

　　鹿苑道人者昔晤濑水今幸又同寓龙兴院因山野上堂领意遂呈偈故书为赠。

从门入者非家珍一着明明日用亲大地撮来栗米粒此中惟证独惺人

夙植灵苗大有因脚头才举便通津目前万象难穷数信手拈来不是尘

　　示声远金邑侯

道在当人扣己参心花顿发绝言诠圆明光照三千界纵处尘缘不受缠

　　吴萃凡居士荐母性安罗氏乞偈

日前一着离名相无证无修无死生全凭者段真消息能与冥途作慧灯

　　凭虚阁

数椽小阁架虚空四面群峰盻莫穷不是歇心人到此焉能把住岭头风

　　挽许振侯春元

儒释殊形道自同因耽言句背圆通临行指汝书中旨不昧虚灵生死空

　　春日偶吟

村中住无一事穷年竟日闲闲地人来相唤吃杯茶鲜能知味空垂饵有人问直指示拦胸搊住难回避拟议还他劈面拳要伊识取自家底衲僧家心无累孤云野鹤堪同髅佛祖洪名不喜闻谁能更着贪嗔使柳舒青桃放炽分明泄尽天机秘杜宇声声叫蚤归时人正被无明醉日用间原不异纵横游戏无不备曾将的旨向人拈蟭螟吞却嘉州骥

　　先和尚全录存日自订共十卷为上下部计乙百陆拾参叶序文三叶目录二叶并附行实三叶行状尾连塔铭九叶共计乙百捌拾叶于顺治丁酉冬日起梓于龙池禹门寺至戊戌孟夏工竣遂送入嘉兴府楞严寺藏经房永远印行。

　　嗣法门人行舟较正监梓

　　万如禅师语录卷十终

　　行实

