<!-- { "loadSidebar": true } -->
　　语松素一二大师同春明叶居士请上堂。问。薰风自南来。殿阁生微凉。如何是透法身句。师云。云门道底。进云。漠漠水田飞白鹭。阴阴夏木啭黄鹂。师云。待你透得时向你道。进云。秪如藏身处没踪迹。没踪迹处莫藏身。又作么生。师云。须弥安鼻孔。进云。与么说话。还当得也无。师云。当得当不得。与上座没交涉。进云。千山势到岳边止。万派声归海上消。师云。且放过汝一顿。问。向上宗乘即不问。因斋庆赞事如何。师云。少间食堂里验取。进云。恁么则大悲院里。福田广种去也。师云。俗气也不除。问。万里不挂片云。青天也须吃棒。且道是甚么人境界。师便棒。进语稍迟。师云。牙根犹带生涩在。乃云。甚么物恁么来认着。依然还不是。不认着则如日吐春山。如月涵秋水。一一文彩天然。处处变化灵妙。直饶临济喝似雷奔。减他威光不得。德山棒如雨点。增他声价不来。果是作家相见。只贵一切临时。自然如针芥相投。似水乳相合。若也以语言构以寂默通。则属造作安排。于吾祖道何曾梦见。不见雪窦和尚云。路逢达道人。不将语默对。手把白玉鞭。骊珠尽击碎。看他先德与么提唱。直下如灵锋出匣。凛凛神威。谁敢正眼觑着。而今兄弟们都是认一机一境。以为了当。不去威音那畔认净裸裸。赤洒洒底为主人公。便向今世门头目活卓卓。转辘辘为祖师意。炙脂帽。鹘臭衫。三摇两摆脱不下。欲冀宗风不坠。正眼流通。又乌可得哉。兹者承语松素一两大师同春明叶居士饭僧。兼请说法。故不觉叨怛如此。即今莫有超然独脱底上士么。若有。少间食堂里也少你这一顿不得。

　　晚参。禅不必参。道何须悟。悟道参禅。徒成露布。不露布。家家门首长安路。且道作么生直达含元殿。良久击竹篦一下云。回而更相涉。不尔依位住。

　　结夏日。行白上座请上堂。二千余年前佛制有云。以大圆觉为我伽蓝。身心安居。平等性智。师乃呵呵大笑云。释迦老子是甚么语话。不见东山演祖云。说心说性。尽是恶口。何况劈头便道个踞菩萨乘。修寂灭行。如此提唱实情。好与三十拄杖。须知这里则不然。以尽十方界为我伽蓝。无论众生诸佛。菩萨声闻。各各令他踞凡夫乘。修世谛行。如是则红尘闹市是大觉场。酒肆茶坊乃真解脱地。何必九旬禁足。三月安居。向七间堂里如无绳自缚。蓦挥拂子云。手执夜明符。几个知天晓。

　　端午。师诞日。智如副寺请上堂。师乃云。月届蕤宾。节临端午。是处人家悬艾虎。汨罗江上竞渡喧。风俗传来自往古。斗龙舟。挝鼍鼓。五色丝兮系角黍。堪悲楚大夫。忠义填肺腑。无端被人谗。一愤投江渚。世人相袭吊孤忠。茫茫道路称冤苦。休叫苦。且听天宁个分付。蓦拈拄杖卓一下云。拄杖今朝忽降生。蓦劄相逢不回互。挥来蒲剑。放出榴火。直下斩断情根。烧残识府。更说甚忠孝贤良。奸邪愚鲁。但我之皮既不存。彼之毛将安附。阿呵呵。是非从此付潺湲。大喜。风以时。雨以时。逍遥乐太平。佳象。大丈夫儿又何止先天为心祖。便下座。

　　镇江府圌山慧明大德为荐令师恒定上座。请上堂。问。山川岳渎共转根本法轮。鳞甲羽毛普现色身三昧。是否。师云。是真语。是如语。进云。今日和尚登曲录床。又举扬何事。师云。不异语。进云。不须重说偈言。便礼拜归众。师云。孟八郎汉。却恁么去也。问。一句了然超百亿。如何今日又重宣。师云。为着阿谁。进云。恁么则杖头有眼分明在也。师云。做出便见。问。金牛饭。赵州茶。只为饥渴者。秪如不饥不渴底人来。作么生接待。师打云。也少你这一顿不得。进云。恁么则一众饱餐去也。师云。且道是何滋味。僧便喝。师又打。问。释迦弥勒犹是他奴。毕竟他是阿谁。师云。不识。进云。若然则大千沙界任纵横也。师云。且道他是阿谁。僧喝。师打云。郑州出曹门。问。目前无法。意在目前。如何是目前法。师打云。棒头有眼。进云。因甚隐隐犹怀旧日嫌。师云。苍天。苍天。进云。莫把是非来入耳。从前知己反为仇。师云。自知较一半。师乃云。若论本分提纲。尽十方界无有针锋许。不是当人真实之体。有甚根尘器界。罪行福行。而不一切智智清净。古人道个众罪如霜露。慧日能消除。已属剩语。此外更有所说。何异捏目生花。事不获已。与汝个真实指注。蓦竖拂子云。看。看。只这个名不得。状不得。圣凡他不得。是非他不得。除是绝罗笼。出窠臼底衲僧。向威音那畔一逴逴得便转。向今世门头大行阔步。便恁么去。魔宫佛国任性逍遥。地狱天堂随缘放旷。自然绰绰然有余裕。且道今日当荐亡灵还得断生死流。踞涅槃岸也无。良久云。你钝置我犹可。我钝置你太煞。

　　因事示众。衲僧家一切时中贵乎得大通变机。若不变则语默失灵用。若不变则棒喝皆滞祖师禅。诸佛意皆成印板上物。如何称得个得法自在底人。而今兄弟们惯刺头向文字中求。设若求得。尽属所依。不见道无依无欲。便是能仁。天宁今日为汝一切扫却。要伊一个个向壁立万仞处豁开正眼。然正眼既开。且道释迦老子鼻孔长多少。蓦掷下拄杖云。有眼者一时验取。

　　丁天一同弟晋纪为令先严常山老居士三七请对灵。小参。身口意清净是名佛出世。身口意不清净是名佛灭度。诸仁者。出世灭度则且置。且道此佛毕竟是何名姓。作何相貌。住何国土。说何法要。若向这里明辨得。列圣丛中许汝智慧第一。如其不然。天宁不妨以异方便开发伊威光去也。乃竖拂子云。看。看。天人群生类尽向拂子头上降生也。住世也。转大法轮也。入般涅槃也。虽年代长远。世界阔狭。总不离一刹那际三昧。而今兄弟们不谙此旨。便云。此佛非释迦。非弥勒。非药师。非弥陀。乃是当人本源自性之天真佛也。痴人。你才说个本源。说个自性。早不天真。如何合他古辙去。又有者道。此佛为毗卢师。为法身主。要且名不得。状不得。痴人。你才说个名不得。状不得。早是模拟他。表显他。欲窥他本来面目。犹隔罗縠在。不见玄沙云。直饶如秋潭月影。静夜钟声。随扣击以无亏。触波澜而不散。犹是生死岸头事。你看今日当荐常山居士其生也如寄。则视富贵如浮云。其死也如归。则等身命如幻泡。苟非承此佛恩力。何能于生死关头如贾胡传吏。去则去。留则留。无丝毫惊异。无丝毫挂碍。今朝是伊三七之辰。令嗣伯仲特请山僧举扬。以证居士脚跟下与释迦老子不别底一段大事因缘。如是则无忧树下不为生。熙连河侧不为死。既无生又无死。则尽十方界是个平等大解脱场。且道当荐常山居士一灵真性毕竟何依。良久云。将觐千华台上佛。戒光随处自严身。

　　解夏日。两序执事请上堂。问。古人道。有一人常在途中。不离家舍。有一人常在家舍。不离途中。途中家舍则且止。解夏一句作么生。师云。切忌乱走。进云。恁么则楖栗横肩穿市过。芒鞋足底任纵横。师云。因甚不领话。进云。秪如今日常住设斋。两序启请。毕竟功归阿谁。师云。不堪侧耳。乃云。今朝七月十五日。天宁解夏底时节。衲僧队队竞头奔。竹杖芒鞋夸猛烈。这山望着那山高。只为狂心曾未歇。忽然歇。家家门锁蟾蜍月。虽然。忽有个逐块禅和出来问。月聻。只向他道。你且放下腰包。过了七月八月。九月十月。我缓缓底为你说。或者道。长老因甚放这长马线。不见古人云。佛法无多子。久长难得人。

　　上堂。举古昔阿难问迦叶尊者云。师兄。世尊付金襕袈裟外。别传个甚么。者唤阿难。难应诺。者云。倒却门前刹竿着。乃云。阿难有法身可获。尚落途中。迦叶有刹竿可倒。未到家里。天宁不相他含五说六。待阿难问世尊付金襕袈裟外。别传个甚么。便痛棒趁出。何故。免得倚他门户傍他墙。刚被世人唤作郎。

　　早参。夜来雨淋淋。滴碎劫前心。无限痴禅客。特地苦相寻。休更寻。蓦撺竹篦云。处处弥陀佛。家家观世音。

　　晚参。禅禅禅。道道道。愚禅和。甚好笑。不解返照自回光。终日忙忙向外讨。休更讨。蓦竖竹篦云。荐取西方日出卯。僧问。日即不问。如何是卯。师云。点即不到。僧拟议。师便打。

　　中秋示众。月宫天子今夜为诸人说法了也。若向这里见得。则全体清净。全体光明。全体净光无碍。以这净光无碍底含养万物。亭毒四生。乃至若草木。若禽鱼。无不藉其成立。肯效他马家父子。单单为着个自己说供养。说修行。纵饶南泉拂袖便行。脚跟终未点地在。那堪怜儿不觉丑底。道个经入藏。禅归海。惟有普愿独超物外。阿剌剌恁么说话。明眼人前当不得一唾。今夜实情说向你。一痕未吐。千圣罔测。其由三五正圆。万象莫逃其质。此犹是明昧两岐。要知独脱无依。普请大众。不如一齐归去好。

　　晚参。一念不生。非普贤安身处。诸尘竞起。乃文殊大神通。无位真人来也。道一切声是佛声。一切色是佛色。无端拈起巩县茶瓶。却是饶州磁碗。十字街头李阿大惯打过人头底脱空。你禅和子寻常说的禅道佛法。向他分上一点用不着。且作么生使个伎俩。令他纳款归降去。若也使得。东海鲤鱼是无边身菩萨。其或未然。且待帝释宫中放赦书时。款款底与你商量。

　　晚参。不是心。不是佛。不是物。便恁么去。绵密处直是绵密。直饶古人道个干屎橛。麻三斤。已是曲为指注。那堪灵山特地拈花。赵州平空指柏。节目上何止更生节目。所以道语中无语是名活句。语中有语名为死句。涉言路是死句。存道理是死句。以至机留玄解。见滞幽微皆死句也。且作么生是活句聻。良久。掷竹篦云。掷地作金声。但不得顾着。

