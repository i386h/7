<!-- { "loadSidebar": true } -->
　　年余不奉尘诲。仰慕之怀有如山积。妄意舟过吴门。庶得一觐毫相。又念华座逼近祖山。尽力道不得个入门句子。由此一端并和尚处。亦缺接足修敬之礼也。非恃平日知爱。敢露此穷乞相哉。三峰之行出于意想所不到。春初接虞山书。见其诚恳笃挚。遂勉赴金地之招。然实不知有仁和尚事也。比时若知之。必决意前来。以妨贤路。在世俗君子尚不忍为。况吾辈同源共本者乎。且仁和尚与思昔曾同入先灵隐之室。素称相好。今以一院之故便紊尊卑之分。真非人也。入院后始闻旧住僧一言之。犹未获其详。及西堂法兄招赴瞿府斋。始悉其巅末。遂不觉仰天叹而俯地惭也。乃以三峰之故带累和尚受如许波吒。人非木石。情何以堪。前读手训。曾未一言及。足见和尚天高地厚之量。俾思心形俱服。举世踞曲录者能体此心。何患乎亲亲之道不复见于今日。前承慈爱。非笔舌所能鸣谢。以托钵城中。迟于遣候。日下方始还山。薄具香资。侑以粗物八种。敬专两禅代伸九叩。目前以天宁破絮。力辞不脱。不无反顾忧。俟秋后去维扬了此公案。定当躬叩方丈以图忏罪也。山中蒙慈庇。人事粗毕。人情粗安。但不肖思以积劳之躯日来善病。总之薄福德人遭际如是如是。无足为和尚道者。惟愿和尚顺时颐养。以为宗属主盟。是所切祷。余不赘。

　　与香水和尚

　　法华会上。佛嘱累诸大菩萨忍苦弘经。其言深而其虑切。今人只作寻常文字念过。此法道之所以凌夷也。叹我辈不获生佛法全盛时。与乘愿诸老共相砥励。亦一大不幸。苟非骨性坚刚。志力广大。欲冀不随世波。靡庸可得乎。是故尝对室中诸子曰。我辈如逆浪撑舟。稍涉迟疑即下流矣。所以自庆云风波摧拉而后曾无一念退堕。并无一毫怨尤。刻刻以佛祖老和尚天大法门丛林为念。今丛林虽成而法门尚未遂志。总之以得人为难耳。日望同门中有擎头带角之士挺出。兹时说三峰负累可以弛担。犹是私意。老法弟试看当今棋布名山称知识者。诚实有几。足当吾辈一竖点首哉。所以古人愿得有手眼宗师三百六十员布满天下。始称快意。使其睹目今法席荒寒之状。又不知发何等慨叹也。前承专使惠顾。复言中已披肝沥胆于专使前矣。所以者何。深念老弟有出世之具。数年来皆不得其地。今区区一香水乌足以展其骥足。古人云。与其老死于丘壑。不若领众行道于丛林。况年齿正富。正老法弟有为之日。特专知客拿舟奉接。千祈将香水庶务委之执事。来三峰作十日快谈。一倾积愫。中元后即有扬州之行。想同条共本者自能念我艰辛。不待再四叮咛。便拽杖横趋耳。近闻维扬境内又遭水患。且四方多事之秋。龙华会我立意不行。只去凭檀护。把天宁有个下落。我则放心住三峰也。然犹有许多心腹不可以形之纸笔。非面倾不可。惟弟谅我苦心。相见匪遥。兹不多赘。

　　与马鲁士郡丞

　　护法佛法中人。当王事靡盬之际。犹谆谆以个事是究。非灵根宿植。曷克臻此。舟中承谕。此事见得分明。只临机吐不出。此无他。见所碍耳。不见圆觉经云。理碍正知见。所谓正知见者。即吾人知冷知热。毫不作意者是。古德向那边透过。却来这边行履。见山是山。见水是水。狭路相逢。设有人问着。只拈出个日用平常底与之酬唱。正南泉所云。平常心是道者是也。赵州了此一生平应机。不是镇州萝卜。便是青州布衫。或教吃茶去。或命洗钵盂。绰绰然有余裕。岂离日用应酬外别有所谓道耶。今之禅者见不及此。往往离波觅水。异见横生。是以触途成滞也。护法性与道合。不愁将来不透顶透底。与昔杨李诸公并驾争驱于千古上下。但请目下将平日见得底。会得底。一齐放下。只于方册中去不得处尽力参去。久久或摸着古人鼻孔。这遭任是临济德山到来。亦转他向背后立。更虑甚临机道不出耶。向以宰官目护法。相会时每每放过。自京口晤对。见途中犹不离看祖录。且与卢公互相扣击。不觉恍然自失。使非受记灵山。何能笃信吾道若此。敬为前佛后佛称庆而已。天宁山门承台护。乃俾匿迹深山之病比丘无反顾忧。此种大德。不当以笔舌鸣谢。惟有心感而已。便中草率。不觉葛藤娓娓。余怀统候面倾。临书瞻切。

　　贺上方硕老和尚

　　灵山言别。云月各天。虽不获时挹清光。而高风道范实在心眼中矣。客秋得信。知和尚卓锡上方。不惟草木生辉。亦且人天增庆。不肖远寄荒域。为之跃然思向。阅广陵旧志。深羡上方一刹卓绝前古。加以蜀岗盘秀。珠泉结灵。信非寻常天壤之所作合。虽晚近凌夷堂舍。鞠为茂草而胜迹奇观俨然犹昔。今得和尚主之。实地灵有待而兴也。思切睹祖风寥落。是处丛席荒寒。独灵山刹竿号为极盛。昨拜读老人全录。叹其法性宽洪。被机广大。其卷其舒。有如云龙入海。变化莫测。大哉。真末世光明幢也。但普说中有举鞠多公案励新戒者。何故却引香严为证。思反覆推详。不知所以。若以鞠多为未得道者而啇那失择法之明。若以香严为已得道者则沩山无知人之鉴。何则彼鞠多者未付法已机用超群。既付法则花曼三尸之神通妙绝。其不识香乳空注者。岂真然耶。至于香严之问一答十者不过聪敏记持。而沩山古佛已先为结案矣。及乎家私籍没。要他通个祖翁契券。却又为地所碍。其搜寻秪对者岂真不然耶。借使鞠多之证道不圆。还如香严之见道不稳。是岂无说乎。拟思酬对。早落识情。才入三昧。即属变异。一个为所知障。一个为障所知。两处较勘。诚有天壤之隔。似不合同例而语。然蒙者亦固知老人有当断不断。不招其乱底剑在。始末推求。但不知剑锋所在。和尚法眼洞彻渊源。特持上告。万望不吝垂慈。委曲提示。则三千里外蒙优渥矣。未缘顶礼。殊切翘勤。拙偈山志聊当瓣香之敬。惟为法为人以时珍重。不备。

　　复栖贤石鉴和尚

　　专使来山。愧无茶点。聊备蒿汤之仪。座下不以亵慢为愆耶。别来已再月。契阔滋甚。遐想三峡淙淙与法音并吼。不禁神开骏跃。第无因飞渡云峰。一领摇松握尘之谈耳。思樗散。无似客冬于火炉头吐得不稽之语数十篇。侍者拾而成帙。实下里巴歌也。奚足以唐突大方。但辱在法爱。故不避丑拙。敬尘清览。幸座下一加意品题。是峻阪盐车之下而受非尝知遇矣。仲春寒暄不常。惟珍摄不既。

　　复金兰日焰大师

　　思海甸鄙人。十余载碌碌禅波而泛识者固多。其知交极少。盖以秉性疏慵。不近人情故也。然间遇一二声气相合者。誓当以谦。以让。以诚敬事之而。况古貌古心。有若大师者。又肯以世情常套。往返屈杖履耶。唯是薄祐菲躬。滥膺祖胄。虽朝乾夕惕。勉继先规。而究竟无补万一者。多分以障缘重深。狮虫作祟。扪心清夜。情何以堪。虽曰魔种孽族。在圣世亦有所不免。第末流无识。专以成败毁誉比量吾人。此昔人所以称天下得一人知己不恨也。顷接来教。感愧殊深。何至人之举止珍重也如此。何谦光遇物也又如此。借手奉复。迟当踵金兰而聆教也。

　　雨山和尚语录卷第十八(终)
嘉兴大藏经　雨山和尚语录


　　雨山和尚语录卷第十九

　　嗣法门人　　编

　　杂着

　　水月观音大士赞

　　片月光华。千江澎湃。石上古锥。是谁之派。谓是曼殊。罕见青狮。谓是普贤。白象何在。咦。只因带个兜儿。被人和赃捉败。

　　罗汉像赞(青屿侍御请)

　　我不识君。君岂识我。今朝纸上相逢。且要从头按过。谓你绍灵山之派。行藏不似迦文。谓你续少室之宗。面目全非达磨。瘦棱棱拄杖横拈。长拖拖袈裟倒裹。逢佛卖佛。遇火放火。即其这般踪迹以勘之。咄。定是天台那一伙。

　　题送子观音大士

　　虚空有体。法界无量。菩萨化身。刹尘难况。十四无畏为干城。四分慈悲乃法仗。游堪忍界。即俗即真。入三摩地。奚名奚状。时至而兴。春荣菡萏于池边。缘感而通。诞锡明珠来掌上。巍巍乎乃三界之尊。令无数众生一称名而灭却河沙罪障。

　　达磨大师赞

　　这胡僧不知止涉流沙来。到此言教外别有旨。徒将无圣对梁皇。一似春雷贯聋耳。而今冷坐在嵩山。赚他神光立个死。

　　题优昙花寿人

　　铁干凌空。英华覆地。天赋其姿。迥超凡类。谓是兰亭金谷之物。早落今时。谓是紫芝瑶草之俦。终难宝秘。毕竟以何因缘而有此瑞。咄。苟不向鸿蒙未判之先直契根源。争识乃翁之钟于间气。

　　范十山居士行乐

　　顶秃似僧而非僧。髯长若俗而不俗。眼底无物可亲。手中有卷不读。问你胡为乎。萧萧然孤立于山谷。

　　万松坪化鼓疏

　　昔日禾山解打鼓。希声不是凡间谱。至今寥落历千年。孰解拈提继往古。万松道者善知音。相劝共发云门普。把得须弥第一锤。直教森罗俱起舞。

　　青莲募米疏

　　青莲高厂万山中。大会禅流要结冬。若问食轮将底转。钵盂托出显家风。

　　五老峰九云寺募修造疏

　　九云寺者。乃观一律师所手创也。山既高险。居亦幽深。凡缁素之游三叠五老。莫不于此憩足焉。明万历初。师结茆之始。睹怪石嵯峨。畏难开辟。一夕风雨暴作。闻空磕之声异常。明旦视之。则夷然若掌矣。因感龙神冥助。遂矢愿建寺演律。由是德音遐布。向风之衲若蚁屯蜂集。匡庐之有律院。自九云始也。

　　国朝初。师示寂之。明年而寺遭回禄。一众畏难。悉谋散去。独监寺幻修公坚持正义。不为浮论所摇。今九云复巍然称甲五峰。盖幻公二十余年荼苦戮力。拮据所成者也。呜呼。菩萨万行皆在吾人一念真实中圆成。第患不猛力耳。九云门下汗血驹幻公可多得哉。兹者见初上人又幻公之高弟。念山寒风劲。祖翁堂构不顸为葺理。一旦梁栋衰颓。能不重吾之忧。特请疏愿充修造。余嘉其发心而勉之曰。昔杨岐会祖却衲子充修造。是以本分为急也。今上人愿充修造。能时中不遗本分。岂不公私俱办哉。因述乃祖乃父一段因缘。以告夫灵山受嘱之大护法。大居士。愿共出只手。互相赞扬。助成胜事。则庶几余娓娓之言不虚设也。是为疏。

　　自赞

　　这阿师。呆无比。诽谤他不嗔。赞叹他不喜。胸中渭泾不分。一味淈深到底。屈指大唐国里禅师。第一个不晓人事底就是你。

　　水玉禅人像赞

　　鹤骨冰肌世所稀。长轮百八念阿弥。寻常物色无心玩。聊对瓶花一解颐。

　　募装先师恒老人像兼修造塔院疏

