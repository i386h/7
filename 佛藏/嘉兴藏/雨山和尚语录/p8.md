<!-- { "loadSidebar": true } -->
　　子待上座四十诞辰请小参。冷落门户。独推风穴。破落门户。还逊杨岐。东鼓门户。冷则夜燃松脂。破则床盈雪霰。盖真有二老风味也。所以山僧自踏足此间。有椎不拈。有拂不竖。一日打眠三五度。也消不得许多闲。奈有个无事寻事做底。朝和南。暮不审。欲求一言。以永寿命。山僧推托不过。只得扯个古话。以塞其白。记得鲁国老孔有云。知者乐水。仁者乐山。知者动。仁者静。抛却城隍古寺。来空闲寂寞之滨。不可不谓之静者。既静矣。且道仁者寿量又何如演说。蓦竖起拂子云。看。看。秪者个历千劫而不古。任他白鼠推迁。要且银台不变。山僧恁么举扬。还称诸上座意也无。良久云。遇明眼人。一任举似。

　　端午。师诞日。祈雨。羽公蒋居士请小参。山僧自到龙舒。口边实情扫得白醭出。提着佛法两字。如生冤家相似。非故不近人情。盖从上风规应如是也。记得长沙岑和尚有云。我若一向举扬宗教。法堂前须草深一丈。尔等既称祖师门下客。何不略自回眸。看看先宗是何标格。真实向你道。若心地未明。智眼未开。切忌求佛求祖。求心性。求玄妙。以当平生。设使求而得之。皆属所依。譬如水母以虾为目。无有自由分。试看天地未分。未有生佛名字以前一着。你还驰求得么。你还依傍得么。既驰求依傍他不得。到这里直饶智如鹙子。辩似满慈。尚未仿佛其趋向。何况今时望道未见者妄自承当。一味露布葛藤。以称得旨。何殊平人妄称帝王。自取诛戮。奉劝兄弟。既在此个门中。参须彻。悟须透。莫秪向门头户口掠些光影。便为得本。如此见解。不但不契我衲僧分上。亦且未合契经深旨。不见先佛云。从无住本。立一切法。即鲁论亦云。君子务本。本立而道生。就使你真得其本而不知法立道生的旨趣。正古人所谓会得自己。不会目前。有足无眼是也。可见世出世间圣人立言无不圆活。而小根执之即成偏枯。今日承羽公居士率众檀请升此座。故不觉叨怛如此。诸人要识无住的本么。蓦以拄杖卓一下云。向这里会。要识法立道生旨趣么。复提起拄杖云。拄杖子　跳上三十三天。触着帝释鼻孔。东海鲤鱼打一棒。雨似盆倾。秪如这一道真言。又作么生理会。如理会得。始知佛祖用处与自己无二无别。其或未然。更听一偈。从来至理彰时节。榴火蒲烟竞发机。会得目前无尽藏。祖灯由此永长辉。

　　乌沙臣五许文学伯仲为先严纬苍明府请对灵。小参。假借四大。以为身心。本无生因。境有前境。若无心亦无罪福。如幻起亦灭。古佛与么告报。诸仁作么生会。四大既云假借。正当分溃之时。且道一灵真性毕竟何依。直饶道个高超三界。独步大方。犹是寻常秪对。未为真实超证。蓦竖拂子云。若向这里踏着实际。始知从本不受一尘。既不受一尘。则真如妄想皆是梦言。生死涅槃并为增语。更说甚地水为我先身。火风为我本体。是故楞严经云。汝但弃其生灭。守于真常。常光现前。根尘识性。应时销落。便恁么去。尽十方界是个大解脱场。无论若生若佛。若圣若凡。若智若愚。乃至山河大地。草芥人畜。苟蒙其光。被其泽。无有不发真归元者也。试看即今纬苍大居士生平功业。书于竹帛。遗德在人口碑。谓其六十三年住世是生耶。大似水中捞月。谓其六十三年后去世是死耶。何殊空里采花何故良以实际理地上绝无这个消息不见宋时枢密徐师川俯因丁父忧。念无以报罔极。特延灵源禅师归孝址说法。源云。诸仁者。龙图平日读万卷书。如水传器。涓滴不遗。且道着在甚么处。而今舍识之后。这着万卷书底又却向甚么处着。师川闻之。洒然有得曰。吾无憾矣。诸仁者。灵源得说法三昧。故不动声气。使师川彻证无生。今日臣五居士欲报罔极。亦延山僧到此。冀举扬般。若以资令先严冥福。可谓与师川同德同心。同理同事。既一切皆同。且作么生得同得同证去。复竖拂子云。我今为汝保任此事。终不虚也。

　　比丘恒修沙弥是修二禅人入塔。小参。剪木为函。功高化乐。垒石成屋。名重祗林。虽则头头挟路。处处通途。其奈金锁虚拘。重门无缝。夜帘垂荫。密室难窥。直饶寒山子鞋狞似虎。琉璃殿上觑捕无门。拾得儿杖活如龙。明月堂前转身无路。何况驱乌未解。制犊未驯。欲跻宝所。不其难哉。虽然。思头陀既承法尔殷殷。谊不容默。有个不展功勋。直升灌顶底方便。以拂子打圆相云。祖佛众妙门。只此个为最珍重。肇与融努力绍其位。

　　萧理卿居士率次男信斯荐长男玉衡请对灵。小参。朔风凛冽。寒气阴森。直得无阴阳地上滴水滴冻。昨日瑞雪纷纷。万山尽缟。当此时也。峨眉老子大逞神通。有般目眩生花底。睹此光灼灼。白皑皑。都道是一色边事。那知今朝太阳一出。倏忽成流。直下觅这一色。了不可得。更说甚转句。更说甚半提全提。所以过去古佛有云。起诸善法本是幻。造诸恶业亦是幻。身如聚沫心如风。幻出无根无实性。如是则生也如幻。灭也如幻。善也如幻。恶也如幻。阴也如幻。阳也如幻。寒也如幻。热也如幻。既一切尽皆如幻。则三际圆满。一道虚融。无生死可了。无涅槃可证。佛与众生。性相平等。今日当荐玉衡居士有灵。闻山僧如此举扬。一历耳根。当下彻证无生。方不负乃父乃弟一段慈念荐拔之意。正当恁么时。且道当荐亡者毕竟超升何位。良久云。踢翻秽土无寻处。顿证唯心净法身。

　　师到吴陵。晋儒刘文学荐严肤公孝廉请对灵。小参。正觉离名相。以名相求之即差。握节当胸者到此实为沉屈。白云今日放一线道。与当荐刘公作个指南。遂竖拂子云。看。看。只这个为毗卢师。为法身主。天也赖以成立。万物藉以滋培。苟能洞彻根源。始知佛与众生本来平等。不见吾佛昔在雪山成道。睹明星而叹曰。奇哉。一切众生具有如来智慧德相。但以妄想执着不能证得。诸仁者要知释迦老子意么。良以诸佛智慧德相蕴在含识心源。秪因不觉顿起业惑。以业惑故。遂结成八万四千尘劳山。酿深八万四千烦恼海。灵利汉直下了知业惑本无自性。当体全空。则尘劳山翻为智山。烦恼海变为觉海。到这里不妨住世出世。居尘了尘。更有甚生为可恋。死有可悲。又不见宋时徐师川居士欲报先龙图罔极之恩。特请灵源禅师就孝址说法。源云。诸仁者。先龙图平日读万卷书。只这身如椰子大。万卷书着在何处。而今舍识之后。这读万卷书底又向甚么处着。师川闻之。当下了悟。今日晋儒居士欲报先孝廉罔极之恩。亦请山僧就孝址说法。用展哀思。或有人问。先孝廉平日读万卷书。而今舍识之后。这读万卷书底毕竟向何处安身立命。诸仁者要知么。乃以拂子击案一下云。弹指顿超清净界。方知吾道不思议。

　　映子朱居士为先严长源山主请掩土。毗耶高锁白云深。不二门开见夙心。倒跨六龙归去后。嘉声留得播丛林。恭惟大山主长源老居士佛心夙植。道韵天成。折节求师。不惮云门路险。横身为法。宁教海甸禅荒。赤手扶刹竿。妙用纵横。唯凭一力。闹蓝开祖域。神通廓彻。那羡五丁方期。诸山保社。永受帡幪。岂意六辔神驹。遽尔仙逝。化城昔滞尽道马鬣之未封。宝所今登那识牛眠之可庆。十字交横。洵哉安贞应地。一仪高厚。允矣深固灵根。山野忝居祖席。聊展法诚。解脱门开。固是昔年亲证。真实相显。还期此日圆成。正恁么时。全身奉重一句作么生道。乾坤存正脉。山水护真龙。

　　丁颖公居士率侄元亮为亡弟庶公请对灵。小参。真如净境界。能证者甚难得。人有底道。若欲明真。先须息妄。妄息则生死海不待截而径渡。真明则涅槃岸何劳跻而先登。如此理论。是则固是。争奈取舍未亡。欲跻他先圣阃奥。犹未可在。不见道。起诸善法本是幻。造诸恶业亦是幻。身如聚沫心如风。幻出无根无实性。诸仁者。作么生说个幻出无实底道理。向这里见得。始知从本已来。原自忘怀廓落。消息冲融。狸奴白牯。不见下劣。宝几珍御。亦无惊异。更有何多生业障。累劫冤亲。而不一切智智清净无二。无二分无别无断。所以云。佛说一切法。为度一切心。我无一切心。何用一切法。又云。凡圣一真。犹存见隔。见存即凡情。忘即佛寂。音赞以为先圣。不能加毫末于此也。岂非得处真实。用处真实。令人不可意度者哉。庶公居士。山僧知名虽久。谋面未曾。夏初获晤高斋。时抱病已笃。承不鄙山野。折节皈依。别后以霪雨连绵。音问旷绝。不谓遂于五月念一日下世矣。呜呼可胜叹哉。闻易篑时谆谆遗嘱。冀请山僧到灵址说法。昨者乃侄衔命而至。适山僧有禁足之期。不获已只得破制而来。以慰其灵。记得宋时王公韶居士帅西塞。自以杀业深重。特请佛印禅师到上蓝说法。以祈澡雪。印拈香云。此香为杀人不眨眼底上将军立地成佛。大居士众称善公。亦悠然意消。今日山僧亦将上来所扬般若功德。用资庶公。惟愿一历耳根。顿明自性。从此功名富贵。视如梦幻。声色货利。等之浮沤。一任天上人间。随缘放旷。他方此土。任意纵横。复何生死荣枯之足云。更听一偈。智眼豁开蕉梦醒。始知天地一蘧庐。从今解却尘劳缚。直入莲花国里居。

　　晚参。世尊拈花。堪笑堪嗟。赢得他人一笑。输却自己三车。狗子分明无佛性。猫儿真个有爪牙。击碎禾山之鼓。拗折秘魔之叉。嗄嗄嗄。谁信风流出当家。

　　晚参。佛不是心。亦非眼里着砂不得。耳里着水不得。便恁么去。也好一员无事道人。虽然。忽若毗岚风起。把七金五岳一时吹入你鼻孔里。又作么生。向者里施得一机。热炙盏子与茶你吃。其或不然。平地上死人无数。透得荆棘林是好手。

　　白龙雨华两和尚讣音到山。上供。师指白龙真云。这个是白龙荫公。复指雨华真云。这个是雨华愿老。白云忝续末派。皆获周旋其门。近闻在润州同时迁化了也。今日特地炊一瓯饭。煮一盏羹。以表道谊。诸兄弟若谓雨华昔与我亲。曾受其益。大似方木逗圆孔。若谓白龙昔与我疏。曾吃其亏。何殊短竹点长空。殊不知润州两兄世不得而亲疏龙舒一弟。人岂可以损益。是称天宁门下聱头禅。堪与诸方为标格。

