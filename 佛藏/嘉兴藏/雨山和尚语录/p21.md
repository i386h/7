<!-- { "loadSidebar": true } -->
　　菖蒲庵恒济上座领众道友请上堂。僧问。檐前雨滴。分明历历。打破乾坤。当下心息。未审古人悟个甚么。师云。春雨一滴滑如油。进云。恁么则无边刹海自他不隔于毫端。十世古今始终不离于当念。师云。且道三草二木发生也未。进云。大众证明。师云。且过一边。问。天地同根。万物一体。因甚么驴头不对马嘴。师云。是你杜撰见解。进云。统三界以为家。作四生之依怙。忽然三界焚烧。向甚么处安身立命。师云。向上座顶门上安身立命。进云。击碎骊龙明月珠。敲出凤凰五色髓。师云。未在。问。大事未明。如丧考妣。大事已明。亦如丧考妣。未审和尚如何指示。师云。吾尝于此切。进云。龙袖拂开全体现。象王行处绝狐踪。师云。莫是上座见处么。僧便喝。师云。好喝。再喝看。僧无语。师云。只有先锋。且无殿后。乃云。一口吞尽三世诸佛底虽饱无力。一气转出一大藏教底堪作甚么。要得机机挟妙。语语通途。苟非捏聚今世威音作一道而行。那能合众德为一德。合众心为一心。所以此事如布长蛇阵相似。击首尾应。击尾首应。方于唱教门中有些些光彩。其或句滞则岳立摩空。源迷则云横遍野。斯盖学处不玄。闺阁中物舍不得。终成渗漏。诸仁尽是绕四天下行脚者。各各具有一双乌律律底眼睛。且道破罗笼。碎窠臼。毕竟是甚么人方有如是作略。良久云。不逢错节盘根处。怎见补天炼石心。便下座。

　　传宗禅人领掘港慈悦尼禅士请上堂。一笑契拈花之机。迦叶开眼着贼。三拳偿吃棒之旨。临济平地吃交。大丈夫秉慧剑。般若锋兮金刚焰。广陵管内敢有一人向前吐一吐气。不得为宗门手脚。谁云大唐国里无禅师哉。今日寡固不可以敌众。弱固不可以敌强。不妨按下云头。与诸仁平实相见。蓦拈拄杖卓一下云。即此便是解脱场。是真实相。与凡圣为依。作众法之本。善平等机者不消到末山见主人半面。定知非男女相。不然。枯木岩前差路多。莫谓山僧不曾道破好。便下座。

　　生公莲社二大士复领众信请上堂。问。闻得和尚上堂。打点问头不及。来到曲录床前。一句总不记得。请和尚答话。师云。大好一问。僧便拂袖归众。师云。因甚进语不来。进云。何不领话。师打云。犹亏一半。问。三日前。三日后。临济眼里有筋。已过关。未过关。黄龙舌头无骨。于见不及处请师一接。师便打。进云。固知棒下全提旨。怎柰临机不让师。师云。且喜今日打着一个。进云。若然则掀倒禅床去也。师云。你试下手看。进云。且放过一着。师又打。僧出。呈坐具云。惟此一事实。余二则非真。非真即不问。如何是此一事。师竖拂子云。我恁么早是二事也。进云。千年桃核里。原是旧时仁。师云。十万八千未是远。进云。出头天外看。谁是我般人。师云。鼓粥饭气。进云。自有傍观者。师便打。问。德山棒。临济喝。去此二途。请师别道。师云。没者闲家具。进云。情知老汉惯用此机。师云。今日被侍者勘破。僧礼拜云。某甲罪过。师便打。问。大觉堂开重施展。曲唱无私不二机。如何是不二机。师竖拂子云。且道是一是二。进云。莫瞒昧人好。师连棒打出。乃举昔日临济会下。有同参二上座相问云。离却中下二机。请兄道一句子。一云拟问则失。一云与么则礼拜老兄去也。一云者贼。临济闻之。升座云。要会临济宾主句。问取堂中二禅客。师云。看这两个偷心不除底汉。恁么相见。指望要光扬先德。启迪后昆。大似萤火爇须弥山。终不能得。夫沙门者具三千威仪。八万细行。苟进退不以其礼。乌足以登大雅之堂。看他二人始则以欺。终则以诈。一味诡道交兵。为临济者不能辅之。以正反文之。以美名曰会宾主句。老汉肘臂终不外曲也。争如大觉二同学今日相见。彼既无问。此亦无答。虽无问无答。而目击道存矣。如是岂不超出临济当时一头地哉。伶俐禅和若能辨得。许伊与他同参。且道参甚么人。遂大喝一喝。下座。

　　一木禅人领泰山海月中禅广福地藏五寺耆宿请上堂。参玄上士若以一知一解而为极则。天下宗师未必尽是尸位素餐者。据说佛具正遍。知善逝。世间解一等是个知解。且道与诸上座是同是别。若道是同。佛具三十二相。八十种好。诸人曾具几种相好来。若道是别。佛云一切众生具有如来智慧德相。金口所宣。不可尽成虚诞。有通得此难者。山僧捏须弥卢作枚糊饼。普请诸山硕德共作一筵。为汝助喜。任是深沙神努眼。舜若多攒眉。只赏他个热不睬。更有甚登泰山小天下者。而不云山海月都抛却。所以古人云。若少一法。不名满足菩提。且作么生道得一句。中大觉之禅。广檀那之福去。蓦竖拂子云。地藏菩萨来也。若不得他明珠一晃。你者一队瞌睡汉春梦几时醒。便下座。

　　晚参。师落堂云。有疑出问。良久无人出。复云。禅和怕底出问。令我一场气闷。若教据令而行。一人好与一顿。遂以竹篦旋风打散。

　　石港场西宾上座同元良章居士请上堂。僧问。新蛙声似鼓。幽鸟语如簧。祗如不落五音。一曲请师唱出。师便喝。进云。一句曲含千古韵。万重云散月来初。师云。几个是知音。进云。北斗藏身虽有语。出群消息许谁闻。师云。上座不妨试通看。僧便喝。师云。落在山僧圈缋里。乃云。尘劫来段不思议事。昭昭然只在目前。应眼时似千日舒光。应耳时如千雷震响。大丈夫儿本分手脚。若解与么。踢翻大海。拳倒须弥。也不为分外。不解与么。未免俯首低眉。受他绳床上老榾檛底处分。座中有个不孤行脚。眼底鼓起精神。向桃花浪里一跃而去。傍观者自然喝采。尚肯曝腮龙门。即今还有如是人么。若有。山僧不妨以风雷相助。遂大喝一喝。下座。

　　西方灵和尚率监院默惺默隐暨洪朴庵护法请上堂。问。叶落归根。千树桃花呈旧面。兄呼弟应。刹竿倒却又重扶。应时及节。请师一句。师云。不可谓伊不曾见先师来。进云。三春果满菩提树。一夜花开世界香。师云。伯氏吹埙。仲氏吹篪。又作么生。进云。大众侧耳。师云。且道是五音。是六律。僧便喝。师云。太煞唐突。举昔日阿难问迦叶曰。师兄。世尊传金襕袈裟外。别传个甚么。迦叶召阿难。阿难应诺。迦叶云。倒却门前刹竿着。乃云。本固者枝必茂。源深者流必长。看他从佛口生。从法化生底尚不能埙篪合奏。琴瑟均调。其于雁行伯仲之间生疏极矣。只缘起初一脚不曾到底。为闺阁中软暖绊着。若不得迦叶师兄顶门眼正。肘后符灵。那能褫嫁时衣于当下。古称此事如猫能软血。虎善起尸。不其然耶。灵章法弟深谙此意。兹者念畴昔之好。特特一苇东来。请升此座。然既是家里人。大觉不合以客气相待。诸人要知金襕外别传个一件事么。早被西方和尚一肩担荷了也。且道门前刹竿还是扶起好。放倒好。要别端倪。不妨就明眼人前决择。便下座。

　　说沙弥戒日。范简夫公和二护法请上堂。问。戒坚心月圆。此是初学分上事。秪如出格衲僧。合作么生行履。师云。扑破钵盂来相见。问。古人云。五戒不持。人天路绝。忽有个遇佛杀佛。遇祖杀祖底和尚。作么生相待。师云。只恐你下不得这副手。进云。人天众前且放过一着。师打云。我者里放不过。乃云。积行菩萨。要得理事俱圆。福慧兼备。若不踏着自己本有田地。那能披忍辱铠。坐法空座。以不懈怠心而为四众说法。诸人要识本有田地么。拈拄杖卓一下云。恒沙诸佛。天下祖师莫不皆向这里转大法轮。弹指则珠回玉转。声咳则电掣雷轰。那待手摩日月。背负乾坤。而后称功德法财。方乃成就。所以南岳让祖云。一切万法。皆从心生。心无所生。法无能住。若达心地。所作无碍。兹值大觉说戒之日。且作么生说个无碍底道理。记得契经云。清净持净戒。犹如护明珠。会此许你入佛无碍。又祖师云。钵盂里撒尿。净瓶里吐唾。会此许你入魔无碍。了得此二种无碍。是则名为真入佛位之子。山僧恁么举扬。你现前两行兄弟还肯不肯。良久云。我孤你犹可。你负我太煞。便下座。

　　拼茶场杨森之尔常同母施太君请上堂。问。云起雷兴。文殊普贤境界。天开日朗。释迦弥勒家风。云起雷兴即不问。天开日朗事如何。师云。大家瞻仰有分。进云。恁么是法住法位。世间相常住去也。师云。因甚三门走入佛殿里。僧便喝。师云。好好问你。恶发作么。进云。或遇雷兴云起又作么生。师便喝。进云。作家宗师。天然有在。师云。未是好心。问。棒下无情。惯把死蛇活美。喝中有眼。常将狞虎生擒。未审是神通。是法尔。师云。山僧不打这鼓笛。进云。手执夜明符。几个知天晓。师云。瞒得大众眼么。进云。千峰势到岳边止。万派声归海上消。师云。与今日事没交涉。乃云。赤肉团上日照天临。毕竟圣从何来。灵从何起。参玄上士便与么休去歇去。长连床上一任高枕无忧。可笑临济个汉道个无位真人。已是撒沙向人眼里了也。懵懂底不辨端倪。犹向面门上寻他出入底踪迹。何异凤萦金网。龟负灵图。然不是个亲从龙华见过弥勒来底。那能别淆讹。识休咎于大觉场中。所以道佛是无依人。法是无依理。若识无依是诸圣之母。便恁么休去。将谓山僧无合煞。不妨于祖翁原本契书上打上个花押。汝诸人莫谓普通年远事。不从葱岭带将来好。便下座。(士曾预天宁龙华会来)。

