<!-- { "loadSidebar": true } -->
　　邵伯镇育才王护法请上堂。问。龙华会启。四众翘勤。如何是弥勒真弥勒。师云。兜率陀天底。进云。如何是分身千百亿。师挥拂子云。家家有路透长安。进云。如何是时时示时人。师云。何不荐取目前底。进云。如何是时人自不识。师云。纳败不少。乃云。阐提有佛性。佛非妄语。狗子无佛性。祖是真言。非妄语处为凡夫开入理之门。是真言时为圣人辟出身之路。蓦竖拂子云。看。看。无面目汉来也。在天宁拂子头上扬声大叫道。者二老汉一个阐扬教意。其明如镜。一个提唱祖意。其直如弦。虽然在佛祖分上足可观光。若据衲僧正令而行。一人好与三十拄杖。何故呢。不见东山演祖云。说心说性尚属恶口。讨甚闲工夫说有说无来。今日天宁扫除枝叶。直示本根。庶几乎免诸仁倚他门户傍他墙。刚被时人唤作郎。久立众慈。伏惟珍重。辽东惟龙李护法同母赵太君忏罪。请上堂。问。烟水徒劳涉百城。天宁楼阁忽然新。入门不待寻弥勒。目睹师今转法轮。既获观光。请师一接。师云。佛日正中天。进云。莫不是和尚最初为人句么。师云。法轮常匝地。进云。可谓千古同风。一音演唱。师云。分明举似诸方。进云。随机利物。已见全提。记莂当阳。还祈更道。师云。谁家无白月清风。进云。与么则满前缁素开生面。一树龙华展笑颜。师云。上座好彩。问。龙华胜境即不问。举扬一句事如何。师云。楼阁重重尽打开。进云。可谓一句明明该万象。重阳九日菊花新。师云。且作么生得挨身而入。进云。千二百人善知识。被学人舌头转。师便打。僧喝。师又打。问。祖道重兴即不问。龙华大启事如何。师云。纵日所观。进云。人天普会。凡圣交参。如何是龙华境。师云。花云弥法界。进云。如何是龙华人。师云。触目尽知音。乃竖拂子云。行脚高士向者里体理得妙。了了常知去。则与三世诸佛同一眼见。同一耳闻。同一手持。同一足运。同一心知。同一意解。自古及今。威德自在。从少至老。尊贵颓然。珍御服不必全披。獘垢衣何须重卸。理惟一致。事出殊途。若解与么。红尘闹市是祖佛家风。不解与么。枯木寒岩乃鬼神活计。到者里觅智慧相尚不可得。更说甚么愚痴。觅福德相亦不可得。更说甚么罪业。苟能谛信不疑。自然超诸三昧。击拂子下座。

　　一雨禅人领本郡方护法请上堂。大道分明在目前。能解大道曾有几。终日忙忙向外寻。不达如来真正理。如来理。妙无比。不在他求只在己。但于善恶总不思。有大经卷出尘矣。文彩天然不住相。寻行数墨非知己。苟能信解而奉行。诸佛自然生欢喜。贪嗔痴。戒定慧。一都抛向东洋里。而今普示在当阳。蓦竖拂子云。原是诸人自家底。

　　慈修上座领本郡众檀越请上堂。若论真实提纲。不在逞舌剑唇锋以为本事。果是个作家禅客。只消篱落边拾一茎草。便可穿天下人鼻孔。可笑德山茅广汉到处用一条毒棒。临济小厮儿随处鼓一声热喝。那知传到于今尽成流布。自余滚毬打鼓之辈。擎叉击地之流些小伎俩。何足称祖域争衡之上将哉。天宁若不严其关防。岂免滥觞遍界。蓦拈拂子画一画云。一齐趁向他方世界。可中有超然独脱底。展出本有神通。与山僧相见。天宁拄杖便两手分付。何故呢。不逢作者不开拳。一遇知音便分付。

　　城南耕云禅宿领朱君甫众檀越请上堂。问。天上无弥勒。地下无弥勒。市尾街头是阿谁。师云。脑后着眼。进云。只眼空天地。双眉亘古今。师云。即今弥勒在甚么处。进云。且放过一着。师打云。我却放不过。进云。不跨扬州鹤。尤难验作家。师云。犹嫌少在。乃云。毗卢师。法身主。不在西天在东土。红尘闹市全彰本地风光。酒肆茶坊大展先天心祖。头头为妙悟之门。处处乃还源之路。更说甚截海岳机。盖色骑声。定乾坤句。超今越古。大可笑者是黄面老特地夸张。碧眼胡徒成露布。怎似我辈无事僧。一枕南窗方睡起。相与锄月耕云去。虽然。忽有个汉出来道。长老莫说无事禅。毕竟如何是毗卢师。法身主。良久。顾左右云。年深月久浑忘却。莫怪山僧多莽卤。

　　法海凝如院主领众护法请上堂。法海汪洋。道山崇峻。堪笑时人尽作境话会。那知实际居于目前。翻成名相去也。故古德云。色见声求是妄。承言滞句是诳。要得不诳不妄。苟非顶门具眼。肘后悬符底汉。那能碎罗笼。破窠臼。于一毫头上识得根源去。所以云。百千法门同归方寸。河沙妙德总在心源。只贵个同德同心。同声同气底一肩担荷。相与建法幢。立宗旨。不为难事。即今还有如是人么。良久云。但办肯心。必不相赚。

　　藏经院澄和尚领众檀越请上堂。问。承古有言。此时若不究根源。直待当来问弥勒。且道如何是根源。师云。闲家具。进云。请和尚直截道一句。师云。更要第二杓恶水那。进云。谢师指示。师云。七棒对十三。乃云。振祖风。弘祖道。分付禅流莫草草。直饶你一句当天。如日之杲。一句匝地。如风之扫。正眼观来。大似井蛙醯鸡。所见还小。若是个出格道流。手铄黄河干。脚踢须弥倒。把一大藏经作一牧马。与他八大龙王夸珍斗宝。更说甚如来禅玄之又玄。祖师禅妙之又妙。都卢扫向粪堆头。大丈夫儿事始了。阿呵呵。好不好。相逢谩道知音少。便下座。

　　平山和尚领本郡众护法请上堂。问。五叶一花。根源一脉。列派分枝即且置。如何是正中偏。师云。夜蟾当午现。进云。如何是偏中正。师云。白月不孤圆。进云。如何是正中来。师竖拂子云。不出者里。进云。如何是兼中至。师云。当堂犹不贵。进云。如何是兼中到。师云。室内岂人知。进云。君臣五位蒙师指。四众云臻事若何。师云。欢声震地。进云。龙得水时添意气。虎逢山势转威狞。师云。在檀信分上又作么生。进云。多处添些子。师便棒云。灼然。问。古人云。道得也叉下死。道不得也叉下死。和尚还有这手段么。师云。死活不知。僧拟议。师便打。乃拈拄杖卓一下云。此是曹溪一滴。虽枝分派列。苟达其源。不惟涧溪共本。抑且江汉同宗。所以恫济二水。法流浩瀚。遍涌神州。俱从者里流出。猗欤盛哉。真不可思议也。天宁与平山和尚亲承派下。今日蒙修共本之好。远劳法驭。过我荒山。炊香饭以饱禅流。请法要而续慧命。如此道谊。足堪千古。昔天童宏智和尚与径山妙喜老人法谊之交。真成莫逆。今日平山天宁亦继其芳躅。诸仁者且道。恁么相见。与古人相去多少。良久云。自有明眼作证。

　　泰兴庆云澄老和尚领季护法请上堂。尽不可说。不可说华藏世界是个大光明藏。无论若圣若凡。若缁若素。若天仙。若人畜。若草芥。乃至飞潜动植等。无一不向者里安身。无一不向者里立命。不以目睹。自然洞见十方。不以耳闻。分明听周沙界。所以云圆明了知。不由心念。繁兴大用。举必全真。以此植福。福如川至。以此植慧。慧若山增。以此酬愿。无愿不酬。以此报恩。无恩不报。头头摄入。法法融通。交光相罗。如宝丝网。且道所欲从心一句作么生道。挥拂子云。欲知果感轮王位。须信因从佛种来。

　　掘港场慈月上座领众善信请上堂。问。不唯楼阁凌霄汉。大树于今已接天。不审窥着根株者几人。师云。东西十万。南北八千。僧顾左右云。不因今日节。余日定难逢。师云。逢底事作么生。进云。相续者大难。大难。师便打云。甚么所在。说难说易。进云。某甲礼拜有分。师又打。问。龙象雾涌。士庶云臻。未审和尚作么生指示。师云。在天成象。在地成形。进云。莫便是为人处么。师云。你作么生领会。僧便喝。师便打。乃云。秋树凋。秋叶落。体露金风。言端语确。云门一句。似火传薪。天宁一句。如水赴壑。有眼者知。有耳者觉。若要返本还源。乃竖拂子云。到底不离者一着。

　　拂尘尼上座领郑护法等请上堂。问。承和尚有言。若要返本还源。到底不离者一着。如何是者一着。师竖拂子云。看。看。进云。秪如返本还源又是甚么人。师云。斫额望上座。进云。可谓海上宗风惟此胜。天山一脉永流通。师云。不消得。问。世尊出世为一大事因缘。和尚升座说何法要。师云。同古同今。进云。恁么则秋清红日朗。天静碧云轻。师云。犹有者个在。进云。意气不从天地得。英雄岂藉四时催。师云。念言语汉。乃云。一叶落。天地秋。一花开。世界起。百千诸佛向者里转根本法轮。百千祖师向者里现色身三昧。如是则山河大地是佛。草芥人畜是佛。鳞甲羽毛是佛。蠢动含灵是佛。既一切是佛。觅菩萨见。缘觉见。声闻见尚不可得。更说甚么我相。人相。众生相。寿者相来。所以道。一处真。处处真。尘尘尽是本来人。真实说时声不现。正体堂堂没却身。诸仁者。既云真实说。因甚又道个声不现。既云正体堂堂。因甚又道个没却身。苟能相委。管保脱却鹘臭布衫。卸却炙脂帽子。虽然。且毕竟如何是本来人呢。良久云。道个师姑原是女人做。正眼看来还有过。佛见法见两不生。大座当轩方许坐。下座。

　　修己侍者领江宁通飏宫居士为诞日兼祈嗣。请上堂。问。乐善好施者总属厨库中物。遂画圆相。以手作擎势云。某甲另呈一种。请受。请受。师云。掉向墙南。进云。岂不孤负学人。师云。你道天宁意在甚么处。进云。人天之师。犹有者个在。师便打。乃云。佛殿里烧香。山门头合掌。是则是伙信心男子。然未免受人处分。若是个前无威音。后无楼至底。穷天地。亘古今。于一毫端现宝王刹。坐微尘里转大法轮。任是天中之天。圣中之圣。尚窥他头脑不着。更说甚诸余。所以道一念普观无量劫。无去无来亦无住。如是了知三世事。超诸方便成十方。诸仁者。你看我佛如此告报。大似揭杲日于中天。凡有目者无不仰其威光。正当今日。增百福。益千龄则固是也。且道诞明珠于宝掌。孕美玉于蓝田。又是甚么人分上事。良久云。不可埋没他今朝请法檀越。

