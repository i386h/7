<!-- { "loadSidebar": true } -->
　　晚参。佛宝法宝。切忌别处寻讨。蓦竖拄杖云。容颜甚奇妙。岂不是佛。复卓一下云。光明遍十方。岂不是法。与么则僧宝分上原自具足也。因甚不肯承当。良久。遂掷下拄杖云。秪为分明极。翻令所得迟。

　　晚参。一雨普滋。三草二木悉皆润泽。且道无阴阳地上生个甚么。若也知得。不用深耕穊种。非其种者锄而去之。且毕竟如何是无阴阳地。一云看脚下。一云七贤女被我勘破。一云风吹不透。雨打不湿。一云分付来多少时也。一云黑豆未生芽。一云寸草不生。师顾侍者曰。分付直岁。来日不得普请。

　　师同众玩月次。问大众云。正当恁么时如何。一云胡来胡现。汉来汉现。一云某甲不在明白里。一云大家在这里。一云伏惟和尚珍重。一云放下着。僧问师。师云。不是衲僧分上事。僧云。如何是衲僧分上事。师云。月落后相见。又僧如前问。师云。我钝置你犹可。你钝置我太煞。

　　普请示众。宝山既到莫空回。昔闻其语。未见其人。而今验在目前也。云门普击着。知归底许伊是个俊快禅流。若是三敲两打不回头。怎免天宁道个钝置。

　　早参。僧问。三顿痛棒。意旨如何。师云。现成公案。又僧出。师云。狗子无佛性话。你作么生会。僧云。现成公案。师云。学语之流。僧拟议。师云。贼身已露。何必枷杻。乃举昔日佛眼和尚示众云。山僧今日与诸仁同参一个真善知识去。良久。便下座。师云。佛眼老人可谓赤心片片。但不合引人向良久处着倒。天宁今日亦与诸仁同参一个真善知识去。蓦竖拄杖云。巍巍乎惟天为大。荡荡乎民无能名焉。

　　晚参。心不是佛。智不是道。当头突出无毛鹞。等闲冲破太虚空。归来落得场好笑。且道笑个甚么。良久云。笑他壁观老胡。做人全没孔窍。

　　晚参。安禅不必须山水。灭却心头火自凉。秪如心头火作么生灭。一云惜取眉毛。一云用灭作么。一云罔象到时光灿烂。离娄行处浪滔天。一云人平不语。水平不流。一云。莫妄想。一云知是般事便休。一云自己肚皮自己画。僧请师代。师云。要头便砍将去。又云。山僧今日被你勘破。

　　六月十四夜茶话。三伏苦炎蒸。实情难回互。云堂坐榻温。翻思林下步。纵有赵州茶。徒然成露布。良哉先圣言。光阴莫虚度。

　　新方丈据室。师拈拄杖卓一下云。此处最吉祥。过去诸佛向这里转大法轮。直得天垂玉蕊。地涌金莲。山僧既隆圣种。须绍门风。复卓拄杖一下云。今日法轮已转。门风已绍。现前诸仁若道得个接手句。譬如一灯燃百千灯。灯灯无尽。且入室安居毕竟如何指南。复卓拄杖云。此真法界。一切无碍。我今安居。得大自在。

　　进新方丈日。拈花二位和尚率李都谏阖府众护法请上堂。乃云。有祖以来便打成这个根基。开成这个保社。天地未分。未有生佛名字以前早已尽情结契。分付诸仁了也。只贵个同德同心。同声同气底相与建法幢。立宗旨。未为难事。不然独掌那能得鸣。独树何由成林。所以妙吉祥恒白鹫岭之椎。颠普化常推滹沱之毂。是谓龙吟云起。虎啸风冽者也。蓦拈拄杖卓一下云。试看这一片地。自晋义熙间谢太傅舍宅为寺以来。屈指历一千三百余年。虽时有盛衰而道无升降。其间住持者。赞勷者皆代不乏人。逮至明末。法席中衰。晋殿唐宫。虽复岿然。而孚上座铁觉嘴之高风凌夷至极。

　　国朝初。我师翁来自云门。乃经其始。未几以法席交付先师。先师茹荼戮力一十八年而殿堂庖湢一一周圆。独方丈一案未果其愿。呜呼。便于丙午正王示寂矣。比时师翁尚在。得讣曰。天宁当时我只一过手耳。其恢弘扩大之功。皆巨长老之力。但山门冲要。难乎其继矣。师翁之言。历历犹在耳也。后之嗣席者不体师翁之心而私其心。遂致法席荒寒。可胜扼腕。不肖樗散之材。承诸檀护遴选住持。而及区区入院以来。虽殿堂楼阁为之一新。远近喧传佥谓山野之功。那知同门拈花二大师赞翊之力居多。今方丈落成。复承率诸大檀护挥金办供。命升此座。可谓久要不忘先师之嘱者也。虽然。饮水贵知源。得地贵识脉。苟渊源有据。血脉无亏。则人人脚跟下明如杲日。宽若太虚。何在舍己之田。芸人之田。然后为得哉。若要此后有凭传之永永。幸有五山和尚为之证明在。遂卓拄杖下座。(是日天童老祖忌日。北来上方福隆镜湖拈花五位和尚皆在)。

　　解夏上堂。才过九夏。忽到三秋。此日炎蒸歇灭。连朝风雨飕飗。圣制已云满。解开布袋头。增上慢俦去则任去。善良贤衲留则终留。留底不要你空手把钁。去底须会他步行骑牛。此是今时枢要。亦为上古徽猷。如不然也。直饶五湖浪迹。四海萍游。踏破铁鞋无用处。徒然累得雪盈头。

　　晚参。举昔日马祖同西堂。百丈。南泉玩月次。祖云。正当恁么时如何。堂云。正好供养。丈云。正好修行。南泉拂袖便行。祖云。经归藏。禅归海。惟有普愿。独超物外。师蓦喝一喝云。除却华山陈道士。何人不带是非行。

　　中秋示众。举昔日南泉和尚玩月次。僧问云。何时得似这个去。泉云。王老师二十年前亦恁么来。僧云。即今作么生。泉便归方丈。乃云。何时得似这个去。荐得分明成死句。二十年前恁么来。而今古殿长青苔。作么生。归方丈。有口秪堪悬壁上。老南泉。一句玄。不须重向天边讨。玉兔沉来话始圆。

　　结制日。师昂西堂同汪广涵居士请上堂。僧问。炉韝洪开。顿令顽金起色。钳锤大展。直教尘镜生光。四众云臻。如何指示。师云。一槌便就。进云。伯牙琴已拨。几个是知音。师云。瞒大众不得。进云。望中尽是英灵客。鞭影何劳这一施。师云。谩夸好手。僧便喝。师云。这是临济底。与你有甚么交涉。进云。人天众前。且放过一着。师云。大似持钵不得。问。古德云。不疑言句。是为大病。秪如世尊不说。迦叶不闻。正恁么时。作么生疑。师云。罕遇知音。进云。恁么则剑为不平离宝匣。药因救病出金瓶。师云。与世尊迦叶有甚交涉。进云。金风吹玉管。若个是知音。师便打。僧顾左右云。大众一齐高着眼。莫教错过目前机。师云。赚了也。问。九旬把住牢关。水泄不通。请问和尚。如何是把住句。师云。大家在这里。进云。身心一如。身外无余。放行一句又作么生。师云。后五日看。进云。就中收放凭师手。还许学人和也无。师云。许。僧便喝。师云。一钓便上。问。西来大意则不问。今朝结制一句作么生道。师云。眉毛撕结。进云。可谓精金若不经炉冶。怎得光华彻底新。师云。道着。进云。无位真人还假煆炼也无。师打云。少这一棒不得。问。四大本空。五蕴非有。请问和尚。制向甚么处结。师云。杜撰长老。进云。怎柰公案现在。师云。适来犹自可。而今更郎当。进云。是何心行。师云。因甚话头也不识。僧便喝。师便打。进云。棒头点出无生眼。灿破乾坤亘古今。师云。料掉没交涉。问。和尚钳锤固是妙密。秪如百拨不转底汉来。有何方便。师云。且居门外。僧进语糊涂。师打云。我若不打你。两堂大众笑去在。问。如何是函盖乾坤句。师云。你是漳泉福建僧。进云。如何是截断众流句。师云。这里无你措足处。进云。如何是随波逐浪句。师云。东去西去。一任上座。进云。千峰势到岳边止。万派声归海上消。师云。闲言语。进云。鹅言争似凤。蛛巧不如蚕。师云。无棒到你吃在。居士问。如何是的的西来意。师云。西来有甚么意。进云。半夜日头上。当午月正明。师云。杜撰不少。乃云。行脚高士担囊挈钵。拨草瞻霜。绕四天下行脚。蓦竖拄杖云。秪为不知这个落处。所以驱驰决择。乃卓拄杖一下云。今日觌露现前也。诸仁尽知尽见。且作么生说个决择底道理。有者道识得拄杖子。一生参学事毕是决择处。又云。涉水登山。全得他力是决择处。若只与么。何异水中捞月。空里采花。天宁见处也要诸人共知。况值圣制初开。若存一毫吝惜。岂不孤负诸人一緉草鞋。复卓一下云。看。看。直得森罗万象。彻下孤危。大地山河。通上险绝。释迦有手攀揽不着。达磨有眼傍观有分。惟许上无攀仰。下绝己躬底衲僧。向天地未生。未有生佛名字以前一逴逴得。便恁么去。似地擎山。不知山之孤峻。如石含玉。那识玉之无瑕。虽然如是。忽若须弥山　跳入你眼睛里。香水海腾沸入你耳朵里。若向这里道得个脱体句。一任平山玩月。梅岭吟风。其或未然。且向三条椽下。七尺单前与你眉毛撕结一上。下座。

　　晚参。今朝二七之八。露柱却也省发。特地去问灯笼。个事本来条直。禅和子因甚反打葛怛波斯吒。心肝偏向树头攀。舜若多鼻孔却于地下挖。灯笼闻之燥得火出。齐来启白方丈。山僧云。是者伙颠倒众生。教我有甚么法。

　　晚参。阐提有佛性不虚。是个阐提。狗子无佛性非实。是个狗子。狗子非实。堪与佛祖为师。阐提不虚。到底自救不了。紫湖门下畜得底来也道。上取人头。中取人心。下取人足。拟议则丧身失命。正恁么时。还有避得底么。僧出便喝。师打云。性命也不照顾。又僧问。大地无寸土。和尚教大众挑个甚么。师云。瞒却几多人。僧礼拜。师云。将谓是个衲僧。问。觌面相逢事若何。师云。你合吃我手中棒。僧拟议。师便打。问。蠢动含灵俱有佛性。因甚赵州道狗子无佛性。师云。我爱赵州道得亲。僧云。南泉斩猫儿意旨如何。师云。刀头有眼。僧拟议。师打云。照顾性命。

