<!-- { "loadSidebar": true } -->
　　妙宗上座领谢守之居士请上堂。问。宅破家亡。阿谁是主。师云。胡张三。黑李四。进云。挂拂卷席。因甚不住。师云。长安虽好。不是久居。进云。缝开楔棒时如何。师云。功不浪施。进云。三问已蒙师指示。向上宗乘又若何。师云。离波觅水。是大痴汉。问。四十九年栽花石上。三百余会着楔空中。今日和尚宝座高升。未审又图个甚么。师云。洎被上座拶上壁。进云。莫便是和尚机用么。师云。听事不真。唤钟作瓮。进云。可谓寻常一样窗前月。才有梅花便不同。师云。闲言语拈过一边。直截处道将来。僧便喝。师云。两重公案。进云。不入虎穴。焉得虎子。师云。三十棒留与明日打。乃云。昨夜舜若多神在虚空里扬声高叫曰。我有时乍雨乍晴天莫测。泰山石敢当坐平地上。遂应声和曰。我有时或凡或圣人难识。各各道了。复相共耳语曰。大清国里禅和子。罕有凑吾辈机者。山僧木上座忍愤不过。向前一时穿却二公鼻孔。拽来三峰院里。先问舜若多曰。秪如昨日晴。今日雨。是甚么法中收。试道看。次问石敢当曰。不用爱圣。圣是空名。不用憎凡。凡是妄立。快语来。二公未及对。无端被帝释尊者天耳遥闻。乃叹曰。大智哉。从今大清国里永无妄自称尊者。木上座卒然闻得。乃呵呵大笑曰。尊者莫寐语。任你赞过三十三天。要不过逢场作戏耳。卓拄杖下座。

　　中和净戒二禅人同请上堂。问。适才伐鼓考钟。地摇六震。今复高升宝座。天雨四花。为是铺花锦上。为是好肉剜疮。师云。莫涂污我耳。进云。竿头丝线从师弄。不犯清波意自殊。师云。图度极矣。进云。别转机轮。请师再道。师便喝。僧亦喝。师便打。问。如何是虞山境。师云。鹁鸽峰头云叆叇。如何是境中人。师云。清凉禅子鼻昂藏。境与人相去多少。师云。曾有人问我。直得五年分疏不下。乃云。不见一法。是大过患。诸兄弟。山河大地是法。日月星辰是法。草木丛林是法。鳞甲羽毛是法。既一切是法。作么说不见。若见。刺脑入胶盆。不见。又道成大过患。有鼻孔撩天的向者里道得个脱体句。鼓声咬破我七条。穿却韶阳老人鼻孔。庶几西天东土不致寂寞。不然。钵盂口向天。岂不碍塞杀人。说比丘戒日。妙宗禅师领瞿孺人请上堂。问。承古有言。目前无阇黎。那个是宾。师云。贼身已露。此间无老僧。阿谁是主。师云。拟瞒三峰。那十方国土中唯有一乘法。何者是权。师竖起拄杖。但以假名字引导于众生。何者是实。师云。识得即知落处。不许夜行刚把火。以何为照。师云。看破阇黎。直须当道与人看。以何为用。师便打。进云。法令已行。后语稍迟。师打云。末后不来。犹亏一半。问。高沙弥不登坛。卢行者不祝发。如何是戒。师云。少间验取。世尊说一大藏教尽成虚设。祖师留千七百则公案犹是葛藤。如何是禅。师云。目前可鉴。穷诸玄辩。若一毫置于太虚。竭世枢机。似一滴投于巨壑。如何是教。师云。释迦四十九年不曾说着一字。进云。恁么则一枝无孔笛。吹出许多般。师云。罕遇知音。问。七聚五篇即不问。钵盂分付事如何。师云。试过手来。进云。忽遇个裂碎袈裟。扑破钵盂底到来。又作么生。师云。情知你孟浪。进云。好手手中呈好手。红心心里中红心。师云。七棒对十三。乃云。岩寺春晴。野花开似锦。人人眼里有睛。未达境惟心。起种种分别。达境惟心。已分别即不生。分别既不生。即今风动尘起。鸟啼花落。是境。不是境。若是境。且道即心起耶。离心起耶。果是个机先得路底。两只芒鞋踏遍四五百条花柳巷。一条拄杖穿过二三千处管弦楼。何处不是本地风光。那待见绝玄微。语离渗漏。方谓之到无为安乐之乡。秪如即今具三千威仪。八万细行底簇簇上来。又如何分付。遂掷下拂子云。透过祖师关捩子。始信山河非眼睛。

　　佛诞日。圆菩萨戒。兼付法孙六吉居士请上堂。问。三十二相搀倒浣盆描不就。八十种好蘸干香水尽难成。正恁么时。独尊之旨向甚么处着。师云。三峰只管看。进云。脱珍御。着弊垢。又图个甚么。师云。秪为老婆心切。进云。二千年前事。今日已见端倪。师云。未信你在。僧便喝。师打云。讨棒吃。乃云。未离兜率。已降王宫。未出母胎。度人已毕。大小枣柏只见锥头利。不见凿头方。殊不知释迦老子是个脱珍御服。着弊垢衣。入泥入水。为人底汉。虽契经有云。净法界身本无出没。然菩萨若不行于非道。则不名通达佛道。据实而论。兜率内院既有护明大士。净梵王宫不可无悉达太子。周行目顾。自他降神出胎。说青道黄。还伊度人说法。是法仍住法位。原不移易他一丝毫许也。省得一辈狭劣凡夫大惊小怪。今日是他二千余年前降诞之辰。三峰依条攀例。蓦头与他一杓。尔诸人若不当儿戏。则经有经师。律有律师。从兹玄风永扇。慧日长光。威仪济济底严净毗尼。意气昂昂底弘扬祖道。各期励志扶宗。报佛恩德。何难上古风规不见于今日哉。即今时至理彰。且作么道一句为之表信。乃挥拂子云。好看法苑腾佳气。优钵花开遍界春。

　　汪门佘孺人初度请上堂。问。游戏神通底为甚下脚不得。师云。花须连夜发。莫待晓风吹。进云。田地稳密底为甚抬脚不起。师云。寸钉入木。进云。只此二句。还有优劣也无。师云。有。进云。不妨拈出大家看。师便打。问。乌目涧昼夜潺湲。鹁鸽峰古今苍翠。未审拄杖子寿量几何。师云。亘古亘今。进云。岗陵之喻。松柏之章。拈向一边。和尚将何庆祝。师云。何不领取前话。进云。某甲则不然。师云。试杜撰看。进云。打翻日月开天眼。踢倒须弥见寿山。师云。且过一边着。乃云。少室峰前不存圣谛。曹溪路上岂着俗谈。上古风规既在。即今考钟伐鼓。又发明个甚么。蓦拈拄杖云。看。看。无位真人来也。说道赤肉团上壁立万仞。任是八臂那吒扑不破。都道理随事变。事得理融。蟠桃三千年一度开花。犹落人间数量。要续我佛慧命。苟非明生生不息之机。那能会万物为一己。复卓拄杖一下云。一生二。二生三。三生万物。如是则生生不息也。且道还假权实照用也无。良久云。三千里外绝淆讹。

　　立夏日。朱华甫居士为母诞日请上堂。问。世尊说不着的。和尚作么生说。师云。谛听。谛听。进云。祖师行不到的又作么生行。师云。快走。快走。进云。分明一句无私语。显发须凭过量人。师云。直饶将来。他亦不受。问。山花郁郁。幽鸟喃喃。佛祖机关。尽成露布。请和尚盖覆着。师云。三峰有眼不曾见。进云。果然盖色骑声。超佛越祖。师云。失口道着。乃云。大道无拘。触处成现。一尘一刹一如来。一叶一花一世界。尽谓诸佛众生一有多种。谁识圣人凡夫二无两般。明之者镕瓶盂钗钏为一金。证之者搅酥酪醍醐为一味。如水合水以无异。似空合空而不分。所以欲识佛性义。当观时节因缘。时节若至。其理自彰。即今三春已过。九夏初临。阴阴夏木全彰坚固法身。漠漠水田永续绵长慧命。亘古今了无变异。穷天地毫没遮拦。且道如此提唱。是佛法商量。是世谛流布。蓦喝一喝云。须识壶中日月长。

　　谢圣恩老和尚斋上堂。举昔演祖偈云。山前一片闲田地。叉手叮咛问祖翁。几度卖来还自买。为怜松竹引清风。没量大人被片闲田地使得七上八落。虽引得些松竹清风。何能济丛林实事。争似我圣恩法叔自到祖翁地上。金锄不动。灵苗自生。今以玉粒炊香饷我一众。不信。但看钵里饭。碗里羹。从何处得来。诸仁能下得口。不惟芬生齿颊。抑且甘润咽喉。人人一饱忘饥。不异雪峰鳌山成道时也。直饶金牛托出法堂底。应难媲美。维摩擎来香积底。未易较优。自非真慈注念。普行存心。何能有此盛作。尔诸大德有向食堂里道得个庆赞句。庶博山头和尚熙怡一笑。不然。端坐受供养。岂不惭惶杀人。

　　雨山和尚语录卷第十三(终)
嘉兴大藏经　雨山和尚语录


　　雨山和尚语录卷第十四

　　嗣法门人　　记

　　住维扬天宁禅寺语

　　元旦日。克昭后堂一止知殿领龙舒众信请上堂。元正启祚。万物咸新。惟有天宁拄杖子不涉新旧。一味坐乐升平。秪如即今腊雪未消。青阳先到。作么生说个乐底道理。乃挥拂子云。石楼仰祝　尧天罢。大启柴门看好春。下座。

　　立春第二日示众。春风一拂融残雪。放出云山依旧青。涧壑忽添新瀑布。茅檐犹挂旧冰棱。举头天上星霜易。弹指人间岁月增。分付两堂玄学客。急须努力继传灯。

　　解制日。付法监院请上堂。问。击碎照夜明珠。放出冲天俊鹘。正当解制一句如何分付。师云。切莫乱统。进云。会即途中受用。不会则世谛流布。如何得恰好去。师云。全靠山僧不得。进云。将谓少林消息断。桃花依旧笑春风。师云。新上座撞彩耳。进云。谁知远烟浪。别有好商量。师云。孟八郎又恁么去。乃举永嘉证道歌曰。游江海。涉山川。寻师访道为参禅。自从踏着曹溪路。了知生死不相干。亲见宝林来底。果然独超物外。今日天宁圣制告圆。你诸仁拟游江海耶。涉山川耶。拟访道耶。参禅耶。如果踏着天宁路。越过生死海。不惟堪继先宗。抑且可规来学。不然。一句当天八万门。依旧情尘固蔽。识锁难开。且请按下云头。山僧与你另有商量。何以故。不见道。换骨抽肠重整顿。通身手眼更须参。

　　泰州强昆玉居士发愿。请僧检藏三年。于启期日请上堂。一大藏教秪说这个。云门话堕阿师有甚馒头　子。快下将来。睦州钝置老汉转半藏。转全藏。休向绕一匝处分疏。是梵语。是唐言。须从五千余卷里定当。尽谓诸佛燃慧炬以烛幽。非关文字。那知列祖驾慈航而普渡。尚假言诠。但能于黄卷玉轴上捉败古人。何难大地山河不全归自己。一尘一佛国。一叶一释迦则不问。汝诸人且浅闻深悟。深闻不悟。又明甚么边事。良久云。一尘不立始归家。才有纤毫非眷属。亲切无过演祖此语也。久立众慈。伏惟珍重。

