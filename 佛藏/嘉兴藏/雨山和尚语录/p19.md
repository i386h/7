<!-- { "loadSidebar": true } -->
　　晚参。禅不禅。道不道。三寸舌头胡乱扫。小南当日有此作略。而今法久成弊。天宁不然。禅是禅。道是道。珍重舌头莫乱扫。何故。近来王令稍严。不许搀行夺市。冬至日。明慧远闲古鉴三上座丐徐州归请上堂。问。一阳初起事如何。师云。万象腾辉。进云。恁么则无根草发千秋色。枯木花开劫外春。师云。又添一重好彩。问。暑往寒来。阴消阳长。且道拄杖子还有消长也无。师云。莫作野狐精见解。进云。五百人善知识作恁么语话。师云。罕遇知音。进云。能为万象主。不逐四时凋。师云。你做得傅大士奴。进云。不得压良为贱。进语稍迟。师打云。已迟八刻。问。眼盖乾坤即不问。口吞佛祖事如何。师云。你有如是作略那。僧便喝。师云。是眼盖乾坤。是口吞佛祖。进云。一任和尚分疏。师云。鼓粥饭气师僧。进云。大善知识还有这个在。师便打。乃云。一阳来复。万象腾辉。那边不许夜行。君子道长。这边投明须到。小人道消。赤肉团上伐鼓考钟。要问古佛与露柱相交是第几机。寂子速道。当下出得阴界。一任拽占波与新罗斗额。南岳共天台撞彩。说个烛明千里象暗室。老僧迷犹存解路。那堪慈明老汉弄出三分鬼画符。便榜向僧堂前称杨称郑。若到天宁。棒未许他吃在。何以故。不见道阳气发来无硬土。六管飞灰书云枝。笔谁不解拈。向虚空里书个上大人。许你横涂竖抹。诳惑闾阎。现前一众尽是正因行脚底饱丛林。能向枯木上糁些子花。不惟老胡有望。亦表宗社有人。若是三点两点不回头。怎免山僧道个漆桶不快。

　　说沙弥戒日。拈花和尚率众檀信请上堂。问。高沙弥不登坛。卢行者不剃发。如何是戒。师云。优波离尊者笑你。进云。坐断十方。迥超物外。如何是定。师云。莫向鬼窟里作活计。进云。出海骊珠光灿烂。尘沙草木尽生辉。如何是慧。师云。击碎骊珠来相见。进云。一镞破三关。大千惟只眼。师云。大众笑你。问。三坛大戒即不问。格外玄机愿垂指示。师云。冬不寒。腊后看。进云。与么则一句曲含千古调也。师云。似则似。是即未是。进云。秪为分明极。翻令所得迟。师云。自知较一半。问。禅律并行即不问。昔日拈花事若何。师云。迦叶师兄笑口开。进云。纳败缺不少。师打云。何不领话。问。五篇七聚佛所说。一句临机试道看。师云。无暇答你这话。进云。佛法如大海。因甚不答话。师打云。随语生解。进云。料且难瞒大众。师云。痴人棒打不死。问。一念不生。万法无咎。还唤得金刚宝戒么。师云。疑则别参。问。古人云第一句中荐得。堪与佛祖为师。如何是第一句。师云。顶门挝毒鼓。进云。第二句中荐得。堪与人天为师。如何是第二句。师云。天宁垂手来多少时也。进云。第三句中荐得。自救不了。且道过在甚么处。师云。自家验取。进云。佛与众生原不异。只为分明路更赊。师云。有甚么交涉。僧一喝。师便打。乃云。我有一机。瞬目视伊。若还不会。别唤沙弥。可笑仰山老乘虚接响。闻恁么道。便云。闲师弟会得祖师禅也。阿剌剌若到天宁门下。驱乌也未许伊在。然非惟香严些些小视。不足以旷发群动。直饶灵山会上目净修广如青莲底老阿师等闲一瞬。直得山河大地。草木丛林。悉放宝光。那知拖到如今。尚成流布。由是观之。反不若现前一伙新学沙弥。不用视伊。人人声前得旨。何劳别唤。个个句下知归。黑漆钵盂要伊承受。黑漆袈裟要伊奉持。谓是禅也。孤负波离尊者。谓是戒也。埋没迦叶师兄。须知这里有举一全该。得大无碍底。一着诸仁若也不信。少间伐鼓考钟。齐到僧堂前验取。便下座。

　　师一晚同众坐香值散饼次。乃示众云。超佛越祖之谈。云门道个糊饼。虽则家常茶饭。诸仁但不得囫囵吞却。若是个咬得破的。始知他一句中百味具足。且问诸仁。如何是百味具足底句。一云随家丰俭。一云我这里没闲家具。一叉手向前云。也不较多。一云吾无隐乎尔。一云和尚也须亲尝过始得。一云三十年不少盐酱。一云若知滋味则祸事。一云一点瞒他不得。一云苦瓜连根苦。甜瓜彻蒂甜。皆不惬师意。众请师代。师云。分付与典座。

　　腊八圆菩萨戒日。法宗上座请上堂。问。尸罗妙法。今日告圆。末后一机。请师拈出。师云。谨慎钵袋子。进云。依而行之又作么生。师云。许你是个信心比丘。进云。云在岭头闲不彻。水流涧下太忙生。师云。与尸罗有甚交涉。进云。谁人知此意。令我忆南泉。便归众。师云。直得叫屈有分。问。若人识得心。大地无寸土。且道扬州琼花种在甚么处。师云。多虚不如少实。进云。恁么则祖席重兴施法雨。明星闪烁绝群疑。师云。不劳这一句。进云。某甲礼拜有分。师云。念汝远来。且放过一顿。问。狮子哮吼时如何。师云。惊杀你。僧便喝。师云。这是野干鸣。进云。狮子窟中无异兽。师便打。问。释迦成道则不问。未审天宁将何法要示人。师云。在天成象。进云。末后灵山拈花。迦叶微笑又且如何。师云。在地成形。进云。后来阿难问迦叶云。世尊传金襕外。别传何物。当时一呼一应。毕竟明甚么边事。师云。难兄难弟。进云。可谓当阳惟许克家子。不许游人来问津。师云。与你犹隔津在。进云。是何心行。师云。分明举似诸方。乃举昔日释迦于正觉山前夜睹明星。豁然大悟曰。奇哉。一切众生具有如来智慧德相。但以妄想执着不能证得。乃喝一喝云。这老汉寐语作么。不见达磨自西天来。秪要觅个不受惑的人。尔诸大德果能自成自立。纵饶尽十方虚空移来掌上。不消一捏粉碎。更有甚南斗六。北斗七。翳汝眼睛。故法眼大师一生平只教人仍旧去。去若仍旧则眼不顾他位里。脚不踏他位里。果是知音。天下衲僧始得无过。虽然。秪如钟声披起。郁多罗是仍旧。不是仍旧。如向这里道得一句。阿难陀持钵去。菩萨子吃饭来。不着问人。一一自知落处。蓦拈拄杖卓一下云。上来已为这老子三番羯磨也。谚语有云。打草蛇惊。打水鱼痛。尔现前诸仁还有惧佛见法见如酖毒者么。天宁要问你智慧德相是甚么破草鞋。宁可赤脚不着最好。久立众慈。伏惟珍重。下座。

　　立春日圣玉上座同刘达宇居士请上堂。问。春回大地。万物咸新。未审庭前柏树子还属新旧也无。师竖起拂子云。祖师犹在。进云。恁么依然还是旧时人不改旧时行履处。师云。者便是上座见处。进云。常恨春归无觅处。不知转入此中来。师云。香山佳句。不劳拈出。进云。今日因斋庆赞又作么生。师云。少停食堂里验取。进云。玉历已颁天下遍。歌谣处处乐升平。师云。江西湖南少你不得。问。一尘才起。大地全收。新春已到。因甚枯木无花。师云。后五日看。进云。还许一众瞻仰也无。师云。许。进云。如何是瞻仰处。师云。大似不带眼来。乃云。释迦雪山冷坐。彻骨称贫。弥勒闹市酣眠。通身卖富。通身卖富底与他下载。彻骨称贫底与他上载。诸仁要识上载么。蓦竖拂子云。以有下劣。宝几珍御。要识下载么。遂掷下拂子云。以有惊异。黧奴白牯。然这犹是教开蒙儿顺朱底说话。若是个珍服全抛。御饭亦吐底。直饶释迦弥勒到来。亦转他向背后立。方显大丈夫儿天然气概。即今还有天然气概庇么。挥拂子云。但愿春风齐着力。一时吹入我门来。便下座。

　　圣玉上座请茶话。举昔日大慧老人住径山。因超然居士设粥。上堂云。超然居士设粥供养。一堂龙象吃了挂起钵盂。好个西来榜样。乃云。大慧老人榜样好个榜样。未免有些做作。天宁则不然。圣玉上座设茶供养。合院龙象吃了各各归堂。切忌装模作样。何以故。从来少室儿孙。不用一些伎俩。

　　元旦茶话。新年头佛法。古人说有说无。俱成话堕。天宁则不然。或有人问。如何是新年头佛法。只向他道。仍旧去。云。既是新年头佛法。因甚道仍旧去。须知远烟浪别有好商量。

　　解制日。泰州刘忠赤居士率孙若渊请上堂。问。把住也乾坤失色。放行也瓦砾生辉。乾坤失色则且止。正当解制事如何。师云。紧峭草鞋。进云。恁么则人人犹角虎。个个若飞龙去也。师云。忽然有人打算九十日饭钱又作么生。进云。有意气时添意气。不风流处也风流。师云。且信一半。问。因斋庆赞则不问。放行把住事如何。师云。岂有与么事。进云。怎柰目前何。师云。试道看。进云。大鹏欲展摩霄翼。谁顾崩腾六合云。师云。俊快衲僧。乃云。好个囫囵世界。无端被他伙老榾檛扭捏得七花八裂。都道结也上古风规。解也今时枢要。不知洪蒙未判。世界未形。还有这个消息也无。天宁今日只得曲顺时宜。汝诸人各有一緉草鞋。虽则东去西去。向万里无寸草处去。然非那边不居。空界这边不踏。今时那能摆手出长安。一一合他古辙。不见祖师道。还乡尽是儿孙事。祖父从来不出门。伶俐禅和若谙此旨。则古今天地依旧。山河不曾移易一丝毫许。更有甚妙高山顶峻。百城烟水宽而不收归脚下。虽然。童子南询则且置。且道德云比丘即今在甚么处。良久云。觌面若无宗正眼。回头只见旧烟岚。

　　元宵日。胜玉上座请上堂。问。举扬古佛家风。决断今时公案。如何是天宁为人句。师云。待你脚跟点地即向汝道。进云。概栗横肩不顾人。直入千峰万峰去。师云。甚么处是你住处。僧拟议。师以杖拄之云。速道。速道。进云。蒙师法施沾群品。恩大难酬此日机。师云。八刻。乃云。十五日以前荒城雪尚满。十五日以后大野春犹寒。正当十五日。节届元宵。火树与冰花竞彩。时逢稔岁。星灯共月烛争辉。笙歌丛里普门圆通大启。朱紫场中曼殊境界全彰。是即是。因甚闻声悟道。见色明心。云门老子又肯诺不得全。蓦喝一喝云。贪他一粒米。失却半年粮。

