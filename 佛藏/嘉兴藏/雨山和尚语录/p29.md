<!-- { "loadSidebar": true } -->
　　泰州有恒宾悦二禅德领众檀越请上堂。举昔庞居士问马祖。不昧本来人。请师高着眼。祖直下觑。士曰。一种没弦琴。唯师弹得妙。祖直上觑。士礼拜。祖归方丈。士随后曰。适来弄巧成拙。乃云。马大师觑上觑下。徒劳一双眼睛。庞居士随出随入。空累一副脚板。恁么相见。要不昧本来人尚不可得。敢云妙抚没弦琴哉。笑他始则小心。终即大胆。可惜西天承谶底放得他过。致成千古笑具也。若是天宁则不然。或有问。不昧本来人。请师高着眼。但作呕吐势。他若知机识变。定然别有生涯。若仍效老庞云。弄巧成拙。便痛棒趁出。始知虎须果不可以捋也。下座。

　　宝城兴教寺惟彻大德领本郡众信请上堂。举昔兴教坦和尚上堂。有雪窦化主省宗出问。诸佛未出世。人人鼻孔撩天。出世后为甚么杳无消息。坦曰。鸡足峰前风悄然。宗曰。未在。更道。坦曰。大雪满长安。宗曰。谁人知此意。令我忆南泉。拂袖归众。更不礼拜。坦曰。新兴教今日失利。便归方丈。令人请宗至。坦曰。适来错秪对一转语。人天众前。何不礼拜盖覆却。宗曰。大丈夫膝下有黄金。争肯礼拜无眼长老。坦曰。我别有语在。宗乃理前语。至未在。更道处。坦曰。我有三十棒寄打雪窦。宗礼拜。乃云。却物为上。逐物为下。坦公既学云门禅理。合知其祖宗家法。言句固载道之器。若不具截铁之利。那禁得不盗弄潢池。柰何防闲无法。蓦地被他化主摧折一上。其失固非小小。后来虽能收虎尾。遂喝一喝云。剑去久矣。而方刻舟。下座。

　　权一文旭二侍司领天长大安禅师暨众信请上堂。问。法筵大启。龙象齐臻。第一义谛。彼维那一椎掀翻了也。未审即今说个甚么。师云。风吹耳朵冷。举昔赵州示众云。若从北方来者。与伊上载。若从南方来者。与伊下载。乃云。诸仁要识上载么。闻声悟道。见色明心。要识下载么。观世音菩萨将钱买糊饼。放下手却是个馒头。虽然。此犹是老婆说话。若是个嘴边扫得白醭出底。那讨闲工夫说上说下。不见古人云。迅速锋铓。犹是钝汉。万里无云。青天犹在。若向那边搂翻空劫。者边踢倒今时。直使诸天雨花无路。鬼神潜觑无门。且道个般作略是阿谁分上事。良久云。又要从头起。下座。

　　广福和尚领上海李伯求护法请上堂。问。隔江招手。须是其人。棒下知归。全凭作者。即今狭路相逢。且道如何施设。师云。也须屋里人始得。进云。恁么则三千里外早已情投气合也。师云。如何是投合处。进云。鸳鸯绣出从师看。不把金针度与人。师云。且喜又添得一个。进云。大小天宁。犹作主在。师云。不识好恶。问。源远流长。喜见滹沱浩瀚。根深枝茂。争看大树敷荣。子承父荫则且置。弟应兄呼事若何。师云。一掌不独鸣。两掌鸣掴掴。进云。上和下睦阴阳顺。共气连枝器是同。师云。你不妨会得好。进云。若然。则妙舞应教夸遍拍。三台须是大家催去也。师云。分明举似诸方。乃云。若要广天下檀那之福。蓦拈拄杖卓一下云。先要承当得这个下。然后应嘉运而绍玄化。不为难事。有般的道这个是甚么系驴橛。道则许你道。然脚跟苟不踏着实地。那知广陵南畔。上海东头。触目皆同源共本之物。所以远从灵鹫分灯以来。西天四七也恁么。东土二三也恁么。乃至天下老和尚亦恁么。复卓一下云。会得即事同一家。不会君往西秦。我之东鲁。便下座。

　　泰州忠赤刘居士率诸孙请上堂。释尊住地。给孤铺金。以净智力。成就祗林。四十九年演法。三百余会谈经。宝花王座上不存世谛。大光明藏里岂着金尘。鹭池双轮转方毕。鹫岭一枝拈又新。正法眼藏弥天弥地。涅槃妙心亘古亘今。天宁时一检点。难禁笑破口门。且道过在何处。良久云。君不见三峰汉祖有言兮。自从惹得燕莺语。话到于今转失真。下座。

　　冬树知浴领众信请上堂。举昔僧问法眼。如何是曹源一滴水。眼云。是曹源一滴水。僧于言下大悟。乃云。玄妙用处不换机。嗣续难得其人。若不是法眼一为提起。石头一宗看看断绝去也。然在我临济门下别有家风。忽有人问。如何是曹源一滴水。只向道。非曹源一滴水。诸仁若向法眼言下会去。是机是对对机迷。若向天宁言下会去。辟机尘远远尘栖。或有个汉出来道。大小天宁大似盐铁判官。山僧便热炙盏子与茶他吃。何故。不见道。大丈夫儿捋虎须。也是本分。下座。

　　高邮宜伯老宿领本州黄中赵护法请上堂。心是根。法是尘。两种犹如镜上痕。尘垢尽除光始现。心法双忘性即真。大小永嘉老作这般语话。说个心。说个性。已是佛头着粪了也。那堪更论光论影。论假论真。集云峰下四藤条怎放得伊过。不见昔日梁武帝问达磨。如何是圣谛第一义。祖曰。廓然无圣。帝曰。对朕者谁。祖曰。不识。帝不悟。尔诸仁尽是饱参宿学。何不仰体先宗。看是何标格。若单守着闺阁中软暖。焉得平步青霄。天宁今日为汝得困彻也。三十年后眼开。方知今日彻底老婆心。

　　福田素一律师同卞声远高九锡张宜清杨绍裘众檀护请上堂。问。迦叶金襕衣如天普盖。波离黑漆钵似地普擎。宗律并行一句请师速道。师云。今日谢素一律主请法。进云。恁么则人人盛业巍峨。个个家声烜赫也。师云。释迦老子还肯点头么。进云。万灵莫测无为化。大地全开五叶花。师云。真个好彩。乃云。此事在诸人分上如倾万斛明珠。小大皆得其圆。优波离梵行独尊是戒珠圆。须菩提解空第一是慧珠圆。吾祖门下棒喝机锋。滚毬打鼓。圆转横斜。皆得其圆。有般底被珠光一晃。便爱他底。着他底。久之却成碍膺之物去也。岂不闻金屑眼中翳。衣珠法上尘。己灵犹不重。佛祖是何人么。座下或有个四楞着地底出来。通得个消息。摩诃衍法离四句。绝百非。却落第二义也。有么。有么。众无对。师拽拄杖顾左右。下座。

　　龙华道场满散拈花和尚领众护法请上堂。今当第二会龙华道场圆满。山僧炊无米饭。煮不湿羹。操没弦琴。打希声鼓。坐曲录木床。唱个妙伽陀以犒劳一众。曰。是非憎爱世偏多。仔细思量柰我何。宽却肚皮须忍辱。豁开心地任从他。若逢知己须依分。纵遇冤家也共和。但能了此心头事。自然证得六波罗。弥勒菩萨在定中闻得。乃曰。此我二千年前陈话。长老重为提起。正搔着我痒处。且喜今日心头事已了。六波罗已证。报　国裕民。事上也得。理上也得。这个妙伽陀再能公之天下。何愁不为烦恼海中一贴清凉散也。山僧但引身向前曰。谨领慈旨。便下座。

　　腊八圆菩萨戒。凤阳圆丘和上领凤庐道张户部恩二大护法请上堂。问。古德云。从门入者不是家珍。又云。从缘入者永无退失。秪如释迦老子睹明星悟道。是从门入耶。从缘得耶。师云。总不在这里。进云。恁么威音那畔真消息。总向吾师言下施。师云。他亦不受。乃竖拂子云。本乎天者亲乎上。日月星辰各住其位。无端说个夜半正明。天晓不露。引得雪山老比丘一回触着。都道伊悟本命元辰。那知山门前一对石狮子未然其语。何则。以其坐在明白里。故今当腊月八日夜也。南斗六。北斗七。一时出现。有眼不顾他位里。脚不踏他位里底。方始与天下有鼻孔衲僧出气。不见昨日有人从中都来。却得庐阳信。报道十字街头廖胡子。行太早。重落草。十年归不得。忘却来时道。恁么提唱。且道是抑他威光。是减他威光。良久云。幸有现宰官身底大权菩萨为之证明在。下座。

　　雨山和尚语录卷第十二(终)
嘉兴大藏经　雨山和尚语录


　　雨山和尚语录卷第十三

　　嗣法门人　　记

　　住三峰清凉禅院语

　　进院日。载商陆护法率侄若士请上堂。乃拈香云。此一瓣香。根盘于天地未生之前。至广至大。爇向炉中。专伸祝延
今上皇帝圣寿万岁。恭愿尧风广被。龙图与凤历长春。舜日高悬。玉叶共金枝永茂。此一瓣香。秀发于世界已形之后。极精极微。奉为阖邑当道乡绅。山主檀越。以及本寺耆旧等。伏愿以公以正。为
皇家之柱石。存诚存信。作法苑之屏翰。此一瓣香。名不得。状不得。饮水既已知源。不可当阳讳却。专为供养天山师祖上于下密老和尚。以报先德。此一瓣香。灵隐室中亲承记莂。天宁堂上重荷栽培。不敢三头两绪。一统拈来。供养先师上巨下渤先和尚用酬法乳。敛衣就座。维那白椎云。法筵龙象。众当观第一义。乃云。若向白椎后观。早已落七落八。有超越数量底汉子出众相见。问。弘开七刹。道摄四流。继席三峰。颓风乞挽。师云。不可谓我做天山孙子不得。进云。可谓象王行处绝狐踪也。师云。恁么语话。争奈目前不投机。进云。不妨大家同喝采去也。师云。笑煞两行大众。问。法随法行。法幢随处建立。即今祖令当行。如何举唱。师云。相见不扬眉。棒下须见血。进云。若然则天山一脉。万古流芳。师云。你还照顾顶门得么。进云。一句当阳开正眼。师云。错下名言。僧礼拜云。某甲专为流通。师云。且信一半。问。开三要印。光耀祖灯于琴水。施啮镞机。奠安禅鼎于虞峰。盛业巍峨则固是。家风廓彻若为论。师云。天山老祖犹在。进云。与么则焕古腾今去也。师云。甚处得这消息来。进云。八方霢霂无为化。万国歌谣乐太平。师云。赖遇大众证明。潘居士问。昔日世尊拈花明示。今日和尚作何宣传。师云。自有维摩证盟。进云。灵山一会俨然在。今朝觌面又相逢。师云。相逢底事作么生。进云。九重城里真消息。直放毫光遍九垓。师云。原来是不二门外汉。乃拈拄杖卓一下云。只这个捏聚也双头独结。放开也四法交加。从上来事若不用之于今日。恐太平寰宇里坐底未必不是痴顽。故德山棒剪除狂寇。临济喝扫荡欃枪。苟非及尽。今时操法柄者那得无过。不见天山师祖云。机先一向是汝诸人安身处。先机一着是汝诸人立命处。其间左之右之。或伸或缩。是汝诸人踏脚处。末后一句是汝诸人出头处。乃云。天山师祖操不世。出金鎞。开豁人天眼目。美则美矣。但太虚空里。未免翻成途辙。新三峰固是脚下孙子。今日要革辙移途。与老祖相见。机先一向不许夜行。先机一着投明须到。其间左之右之。或伸或缩。饶你十字纵横。也须勘过了打。末后一句何止万里望乡关。诸兄弟。天山师祖恁么。新三峰孙子不恁么。且道还有差别也无。者里捡辨得出。报德酬恩全在今日。其或不尔。不妨为你更下个注脚。复卓拄杖云。但见皇风成一片。不知何处有封疆。结椎云。谛观法王法。法王法如是。下座。

