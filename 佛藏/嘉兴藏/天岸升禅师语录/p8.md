<!-- { "loadSidebar": true } -->
　　晚参汝等现前一众尽是吾弟子也既是吾弟子则尽家里人也既是家里人则家中所有已尽见也家中所有既已尽见则不可客气相待也既不客气相待则有茶吃茶有饭吃饭有床睡床无床打铺丰俭随时客寮发付然则山僧却又如何相见又无事不来还忆君。

　　上堂问住世春秋八十五清溪明月照禅心而今潦倒龙钟甚且喜真人无故新师云老当益壮进云悠悠古道行人少德云常在妙高峰善财到顶方亲见未悟凡流那见踪师云八十翁翁滚绣毬问因斋庆赞万指云臻大觉宗风请师举唱师云念个普同供养乃云未到大觉不妨疑着既到大觉瓦解冰消何故未到大觉将谓山僧有三头六臂及至到来祇见痿痿羸羸个村僧山僧实无异乎人人亦无异乎山僧也诸人寻常饥时吃饭困来打眠行便行坐便坐坐时无行时底道理行时无坐时底道理睡时无醒时底道理醒时无睡时底道理饱时无饥时底道理饥时无饱时底道理彼彼不相到各各不相知诸法无自性本来空寂故因甚到此却言不会会得凡夫法即是圣人法识得圣人法即是凡夫法凡之与圣本来不二但莫憎爱洞然明白然虽如是更须知有转身句子如何是转身句子各各归堂吃茶。

　　晚参贼是小人智过君子山僧今晚为汝诸人捉贼去也释迦老子是贼首毗卢遮那是贼体文殊是贼智普贤是贼脚观音是贼耳势至是贼用迦叶阿难是贼通事三贤十圣是贼走使达磨是贼儿子临济德山是贼远孙且道者班贼汉曾盗甚么来盗汝诸人眼睛作明珠使盗诸人耳朵作金环使盗诸人鼻孔作笔筒使盗诸人舌头作黄叶使盗诸人髑髅作溺器使盗诸人手足作拂尘使盗诸人体段作驴鞍桥使盗诸人心肝五脏作脍炙使诸人总被它盗完了犹自不觉不知今晚贼赃现在贼款已供诸人试判断看若判断得可谓失之东隅得之桑榆判断不得可怜历代好簪缨刚被贼家作行货。

　　晚参昨晚山僧睡至中夜有一禅和子喧喧嚷嚷不自宁戢被山僧一手擒来却是一枚大獦蚤观世音菩萨在被窝里出头抚掌呵呵大笑道明头也合暗头也合喝一喝云被山僧当时喝住眨向大铁围山去也且道过在甚么处。

　　晚参不动唇皮道一句看一僧出作礼依位而立师云已迟八刻一僧出作掀座势师连棒打退转身云惯钓鲸鲵沈巨浸却怜蛙步辗泥沙。

　　晚参拈拄杖云拄杖子有时价重千金有时分文不值有时七纵八横有时抑抑逼逼有时盲枷瞎棒有时铢两分明有时逢强即弱有时遇弱即强且道利害在甚么处卓一下云自出洞来无敌手得饶人处且饶人。

　　晚参今日山门闲行见一丈夫倒骑驴子欲回家舍鞭策愈急步趋愈远遂至堕坑落堑由是雪峰辊毬塞其去路禾山打鼓奋其精神秘魔擎叉叉其驴项德山拈棒指其要津到底莫能动弹复牵以南岳之牛驱以大雄之虎依然如故傍有一人向它道只须掇转驴头自然不费周折其人忽自疑道掇转驴头我头复背又有一人向它道汝头掇转自然顺路归家其人复生疑道我头掇转驴头复背山僧忍俊不禁向它道只须顺骑而归大众掇转驴头人头复背人头掇转驴头复背顺骑而归指南不贵既是顺骑而归因甚指南不贵荡荡一条官驿路何人昧却眼睛来。

　　开炉晚参问明旦开炉即不问赵州四佛请宣扬师云佛之一字吾不喜闻进云如何是金佛不度炉师云锻不得如何是木佛不度火师云烧不得如何是泥佛不度水师云湿不得如何是真佛屋里坐师云动不得进云四佛已蒙师指示同弦别调时如何师云无佛处不得住有佛处急走过进云金轮一举乾坤定自此归家享太平师云无佛处称尊乃云世界阔一尺火炉阔一尺世界阔一丈火炉阔一丈与么则世界总被火炉占尽了也诸人向甚么处安身立命若者里着得只眼三世诸佛在火焰上转大法轮其或未然火焰烧杀三世诸佛。

　　上堂问向上宗乘即不问开炉一句是如何师云河无声狐始渡进云学人则不然师云你试乱统看进云大家团圞头共说无生话师云如何是无生话僧一喝师云胡喝乱喝问人人本具个个不无大觉开炉又煆炼个甚么师云一言既出驷马难追进云恁么则蹋破草鞋无觅处得来全不费工夫师云如何是你不费工夫底句子进云大家抖擞精神去亲到灵山大彻堂师云太费力生进云谢师畣话师云好恶不识问今朝结制端为何事师云马头觅角乃云今朝大觉开炉奉告龙神土地一要丛林无难无灾二要禅流少病少恼三要二时粥足饭足四要执事大小和谐更有一要山僧不能说得何故一字入公门九牛拔不出。

　　晚参佩罗山剑张石巩弓跨西河师子射长沙大虫宝岸尽蹋倒狐兔死无踪有意气添豪雄年来老大疏慵甚顺朱村院教蒙童蒙童蒙童莫辱祖翁子不我构我心忡忡我之悠怀热炙于衷惟子悯念及第心空。

　　晚参未明心地印难透祖师关作么生是心地印初三初四月如钩。

　　晚参金毛师子喋屎狗白象王儿推磨驴应如是知如是见如是信解不生法相直饶恁么未免陈老师简点在。

　　上堂问刮去髓存个甚么师云描也描不成画也画不就进云虽然不离人间世别是人间一洞天师云那里是别洞天进云大家在者里师云学语之流一札千行问众色归空空归何所师云寒风劈面急乃拈拄杖云有利无利不离行市我今为汝保任此事终不虚也擿下云不得春风华不开及至华开又吹落。

　　冬夜小参朔风凛凛寒月丝丝书云节届大地咸知毕竟阳来何所试看阴去何之好消息露风规何事男儿眼搭眵。

　　上堂问天寒地寒冰霜凛冽佛寒祖寒鼻孔贯穿应时一句便请师宣师云问得却好进云还许学人请益也未师云祇许一不许二进云拈却一二义否极泰方来师云客情步步随人转进云莫便是指踪学人处么师云山僧忍笑不禁问阳极阴生阴极阳生只如阴阳不到处是何消息师云文殊堂里万菩萨进云恁么则尘中能作主化外自来宾师云古人道过底进云借路经过有何不可师云却借得熟问阳长阴消即不问法筵中义若为观师云眉长不盖眼僧指眉云且道学人眼上有几茎师云面皮厚一尺僧喝师打云惭惶叫苦进云龙得水时添意气虎逢山势长威狞师云莫吓山僧问昨日夜叉心今朝菩萨面如何是菩萨面师云识取夜叉心僧喝师云如何即是僧云异类中行师云要且不识菩萨面乃云冷湫湫地去寒灰枯木去一念万年去似者般汉捶杀千千万万有甚么过直饶焰吐冰河华开铁树条抽石笋正好捉来朝打三千暮打八百毕竟如何衲被蒙头万事休此时山僧都不会。

　　晚参左不得右不得进不得退不得上无冲天之计下无入地之谋正当恁么时如何苏武回朝李陵背汉。

　　晚参拟欲举古人因缘与你说又堕古人途辙拟欲举今时因缘与你说又堕今时途辙抹却古坐却今又堕现成途辙有般瞎汉便道上马见路者里要且无你措足处阿呵呵汝等父母浑身堕在荆棘朝朝莫莫望救心切速速归宁方显孝子慈孙其或未然莫道三冬无霹雳。

　　晚参问说性说心时人功干行棒行喝上古风规去此二途请师指示师云笑须三十年进云谢师畣话师云笑须三十年乃云说性说心时人功干笑须三十年行棒行喝上古风规笑须三十年去此二途请师指示笑须三十年谢师畣话笑须三十年有人道长老恁么举话也应笑须三十年笑便繇你笑了且问笑个甚么若笑得是笑须三十年笑得不是真个笑须三十年乃呵呵大笑。

　　晚参问一七已前人人拿龙捉虎一七已后个个脱体风光拿龙捉虎即不问脱体风光事若何师云冬不寒腊后看进云寒风吹落木枯梗尽撑天师云休将闲学解埋没祖师心僧喝师打云胡喝乱喝进云长老休得在此躲跟师云却是你在此躲跟问透过一切时如何师云神炉前领纸僧礼拜师云便恁么去也乃云昨晚云门山子与范公泉商量佛法云门山道此山从混沌未判已前便尔巍巍卓卓辉辉煌煌自秦王剑劈之后乃致元气尽泄此山之不灵秦王之过也范公泉道此泉自鸿蒙未彰之始便尔澄澄湛湛混混渊渊自范公开凿以来即苦应用多方此泉之不幸范公之过也山僧当时喝住道汝二人所谓山精水魅受恩而不知戴者也高莫高于五岳若不封建其长还同土阜丘陵深莫深于四渎若不溯其源流止成泛滥洪波是以栋梁之材必经大匠之手总使精金无杂也须大冶镕成所以山僧寻常向诸人道此事直须爆地断卒地折久久依师决择得大机明大法方堪入作若不然者只是依草木精灵无尾巴猴子弄出人前便成笑具幸各成龙上天莫学蚯蚓入地。

　　晚参问古者道大统纲宗中事须识句未审是那一句师云伊兰作旃檀之树进云明眼宗师天然有在祇如末后一句又作么生师云甘露乃蒺藜之园问一七以内紧捎草鞋一七以后草鞋绳断时如何师云胡孙上树尾连颠乃云世尊云吾有正法眼藏涅槃妙心付与摩诃大迦叶从此西天四七东土二三递相传心山僧忝为后裔今晚将正法眼藏涅槃妙心付与现前诸大弟子是则固是切不可使外人闻得若使闻得报与官府捉诸人去问长老传底是甚么心却如何对付对付不得山僧行脚时学得个海上仙方一并分付乃云树头树头。

　　上堂问者事从来本无得失为甚学人不得透脱师云木人空抚掌石女不抬头进云祇如断臂雪庭人因甚便悟去师云红炉爆出铁乌龟进云恁么则陆地波涛晴空霹雳去也师云看脚下又一僧才出礼拜师云今日不许喝喝者罚银五钱进云依教奉行师云羞也不识僧拂坐具便行师抛下拄杖僧拾拄杖送还师云却也伶俐僧拟议师便打乃云似地擎山不知山之孤峻如石含玉不知玉之无瑕汝等尽是怀宝迷邦弃本逐末背却自己阿爷到处伶俜作贼夜里被人家狗咬白日受人家箭射非惟痛痒不相关抑且好恶全不识只如识好恶知痛痒者又作么生寻常一样窗前月才有梅华便不同。

