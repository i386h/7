<!-- { "loadSidebar": true } -->
一局楞严事若何躬惭淫席扣禅那因无静默真修力尚有多闻狂慧魔爱见不生因克果心言俱直水同波欲询大觉初方便一喝临机细揣摩

　　答可参座主

兀坐寥寥想旧容犬声忽尔到庭中去时曾指春堤约来日当看秋蓼红满径菊香生客思一林叶落露家风直须截舌还能语拨转宫商调自同

　　过尹山礼永隆禅师塔追次

皇明太祖韵

道行高标千仞松便将烈火显真功多生积爱谁能舍宿世良缘岂偶从一片栴檀香世界两行血字动皇宫信非般若薰修力怎得莹然出色空

　　西园赴约

湖水湖山路正繁不辞跋涉到西园当年招隐曾相许此日探幽践昔言近水遥山相映带长林丰草绝攀援敢将丛席都抛却曳杖从兹隐石门

　　偶僧居士以诗章见惠书此答之

佳句咿唔口不离恍如春酒泛酴醾不由警枕揩磨力那得挥毫立就奇卫玠善谭深自愧子平绝倒有谁知从来名下无虚士往往闻人说项斯

　　赠明岩大师

片帆高挂向吴来湖水弥弥眼豁开风送白云笼古寺鸟衔金粟绕香台道全不碍魔来扰祸尽应知福自回毁誉两忘堪住世一轮明月绝尘埃

　　示讲主

从来不贵说为行默默还须履践真旷劫尘缘应自净等闲习气莫容侵一条脊骨如金铸百折衷肠似铁淋造到言穷辞绝处再来吃棒与安心

　　次韵答叔鼎沈居士

寒灯午夜火犹清照著令人彻本生光影门头休驻足色声丛里好撑睛不须他处求分晓但向其中了识情山野为公重指月棒痕突出玉蟾明

　　挽夹山林皋和尚

分襟角里廿余年远隔溪山思罔然将谓同条常接麈谁知一箭竟离弦踏翻幻海升兜率剔起真灯续正传顾我寒林孤吊影何时重见火中莲

　　挽福严费和尚

太白峰前别有年竖幢吴越共南天正期退老还携手岂料翻身蚤息肩林鸟变声啼不辍野花作色落还旋虽然赢我一筹去他日纲宗孰定传

　　挽永泰模公法侄

去年留得老僧来周折殷勤见大才自谓百年灯有赖谁知一夕事都灰青松雨折伤巢鹤白雪晴飞痛岭梅叹息祖庭贤已隐云堂何日鼓重雷

　　张公洞

张公昔日居崖穴爱选峰峦布室中遗迹有轩丹灶冷迎宾无路白云封高低巧设悬空石起伏深藏走地龙始信仙源在人世到来何事觅无踪

　　玉女潭

青山叠叠树丛丛玉女何缘隐此中潭水一泓澄似镜野花无数映如空只因清冷遗珠翠长得风流伴竹松渴鹿趁来随量足年年深浅底相同

　　仲春大雪

寒衣才减复加身头帽仍添一幅巾窗上乍闻声飒飒屋头已见白鳞鳞腊中到地方称瑞春半飞空秪益颦惟愿苍天息灾眚忍于斯世苦良民

　　答太平庵同尘禅人

六十余年混世尘为寻知己历艰辛乘风欲作投林鸟破浪欣逢出网鳞狮窟正宜留象迹鸡园且喜绝狐身门开合辙非容易唯仗悬崖撒手人

　　答圣月钱居士送入天童之作即次原韵

祖庭主法责非轻投老何堪任大名自分山樗宜退守敢烦国士远相迎就途正怯三冬冷驻锡聊安一众情太白依然云外耸到来最喜是天晴

　　过芙蓉庄访钱牧斋太师

柴门流水杏花香绝胜当年绿野堂一代经营真事业片言嬉笑即文章非因避俗居东海且为怡神对夕阳放鹤养鱼闲不了乐游原上望晨光

　　赠刘启明居士

性天忽尔识云收独露蟾光皎似秋乍见眉痕悬碧落还看镜影堕清流从教太白抛双手一任南泉纵两眸午夜和盘都托出几人于此悟根由

　　赠髻珠严公

浮世光阴若水流霜花不觉上人头还丹好向真金炼优钵须从烈焰求髻上一珠非易得掌中滴乳岂能酬直须吐出如山岳亘古凝然事始周

　　寄湛渊耆德

道眼精明学有师自甘长隐掩柴扉但教一念空情界须信浑身在宝池定起倚阑观菊处闲来俯槛听泉时头头尽契天真妙不用从人觅指归

　　赠医士

知公久抱活人心筑室多年指杏林入市悬壶因病发还山采药拨云寻往来子母无心计配合君臣用意深树德传家持此术灵枢注就作规箴

　　山居

一从孤迹寄虞山赢得遮头屋数间生死翳空双眼净是非机息寸心间懒拈柏子酬僧话独对梅花破老颜更喜白云如有意几回飞去又飞还

　　　　又

放下乌藤懒出山山中无事涉尘寰投巢野鹤穿岩窦借榻闲云拥竹关半卷残经完月下一声清磬落松间溪光草色全身露不假黄金铸面颜

　　除夕

一炉松火伴山翁坐到三更候岁终短发数茎强半白疏牙几个大多空年华易见更新令人面何能驻昔容不向有无寻活计杖头花发用无穷

　　游善卷洞

五色相宣迥异常昔贤曾向此中藏看来突兀疑蓬岛听到潺湲似石梁觅路已征张祐句寻踪未裹宿春粮早知龙壑深无限着屐探幽抵夕阳

　　善权寺志感(有序)

　　寺以洞得名后更卷为权相传自齐梁间开创有雷书偃柏之异至今犹存惜乎法席久虚屋址半为魔民割据因而赋此。

丹雘楼台绝比邻几多灵异出崚峋山开帝主称齐武柱记雷神识谢均将谓完全归法化那知强半属魔民令人睹此生惆怅偃柏埋头亦动嗔

　　题古仙庵

欲访仙踪何处寻一庵隐入白云深遥看石虎途中踞细听泥龙木里吟药杵有声迷雾草丹炉无火覆烟林谁知即此人间世却望辽天朱顶禽

　　赠杨总戎

寓形随迹泊西东总在乾坤化育中秉钺麾旄能事毕寻山问水世情融卜居避地希高尚转位行权镇乱风静里豁开空界眼挥金振起梵王宫

　　答南广和尚遣候次来韵

莫春风雨日频来新塔眉头难打开契阔未能伸寸楮惭惶秪为乏长才庭空那许栖凡鸟心冷常怀入野梅惟有同门老兄弟殷殷寤寐几多回

　　寿人六十

天气晴和晷运长花开红树映华堂长生烟袅金炉篆不老浆浮玉斝香乡里争推鸠作杖儿孙齐列雁成行衲衣林下无何祝愿采松枝一寄将

　　寿人七十

两颊朱砂色更鲜谁知杖国是今年松筠自茂冰霜后金玉应成天地先绿水青山移白眼黄芽紫雪出丹田漆园椿树何堪羡秪说春秋有八千

　　题眼镜

老眼昏花无可商幸逢一物出西洋只知去翳无真法岂料添明有妙方额上带看分早白面前失视乱青黄拈针不假求穿线运笔何忧写隔行助我临轩翻细字好将钿匣自珍藏

　　浮石禅师语录卷十(终)
