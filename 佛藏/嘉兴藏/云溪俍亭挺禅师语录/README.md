<!-- { "loadSidebar": true } -->
嘉兴大藏经　云溪俍亭挺禅师语录


　　云溪语录序

　　自天台智者弘放生之因至永明寿弥盛余官钱塘睹子瞻遗事忾然思念遂于西溪河渚置放生池一区建云溪精舍延俍亭和尚主之振扬曹洞宗旨俍和尚本起名儒住华坞匿而不出强之然后可先是余梦众罗汉僧与余共坐其最长者身金色顶现圆光及拜俍和尚宛如梦中所识岁甲辰浴佛之会余在古法华寺与众言之众称善固知灵山一别俨然未远也已而余去钱塘游京师历闽粤数年之间俍和尚鼓钟式化人天景从由云溪过资圣得语录若干卷外集若干卷又阅经十二种洞宗纲要人天眼目参智证传各若干卷并皆出自胸臆发摅道妙噫异矣昔弁山阡与大川济同时其后为云溪逸俍和尚先称逸亭比复以云溪显岂同揆者耶又云溪才说法好云苏噜丛林有才苏噜之目云溪瑛近出晚年云溪恭最为先导古称云溪者众矣今日者绝后光前超佛越祖感余于梦讵偶然哉俍和尚嗣法新丰当洞山三十四世余受学金陵刘公当洞山三十五世渊源会合有繇也是为序。

　　康熙己酉佛成道日关西慕天颜敬题

　　俍亭大师语录序

　　德山云我宗无语句亦无一法与人审此千七百则何物也盖先德之有言因学者之咨扣言既多矣不无鸡声冒响之徒如是遂立纲宗种种以拣干慧一流人不谓此道一行返成狡狐窟宅聪明钻隙之士往往麻蛇引蔓人鬼相欺安知向上宗乘贵在一期彻证作家相见一挨一拶愈出愈奇东掷西抛无非栗棘蓬金刚圈也癸卯秋八月走古杭礼愚庵老和尚足晤俍亭法兄语未终日情多神契将别兄示我语录一帙展读数过如倚天长剑锋锷腾光直斩从上葛藤不落时人窠臼至其焚巢搂穴敌在机先夺鼓搀旗用神言外非卧雪吞毡久经行阵功深汗马者能具此手眼哉此刻一出当令倚墙靠壁叱吒之流藏影无地彼涂粉抹脂袅袅无盐一类又安敢效颦西子耶。

　　栖霞法弟竺庵大成题

　　云溪语录序

　　余昔从愚庵老人问第一义则辗然色喜今俄顷间已二十余年矣顾自以西来大意湖南江西发摅已极五家宗派各述旨归至开宝太平而后奇言妙句亹亹叠兴虽理趣纷殊而去古逾远神明其道盖戛戛乎难之俍亭和尚禀受超越悟繇于心得愚庵之正传溯黄梅之家法折冲尽变靡不合宜进退纵横一往如意吾知长芦以下式起门庭新丰以来谓为真子非俍师谁属耶余赋性质直不喜摇唇弄舌眯昧古人然意有所疑未敢遽以为是每相从问对瓶泻云兴不可方物以为灵山俨然其在此乎挂钵云溪著述盈尺语录凡十八卷弟子就学者从而集之属余序余思夫丹霞在近而笊篱殊愧于襄阳南泉逼人而牡丹长梦于陆亘对此依依益深向往耳灯岩先生自西江来见云溪与语大悦退谓人曰江南知识所在成林要以云溪为称首今语录出见者益信非吾辈阿私独徇所好也。

　　康熙丙午冬日　　法弟子王益朋拜题

　　云溪语录序

　　我宗无语句黄面瞿昙在木菩提树下居其劣不居其胜终恐输却云门胡饼至三七思惟往到子所亦犹风后军师明排八阵暗展机篝弥纶沙界得未曾有这着子实不在言句上云门云今时人离却言句则不可达磨西来落落不合于时韩淮阴作背水阵明知新军不为我用置之死地方有活路转换旗帜赵军大衄六传而开五宗天下英俊无有不为汉用者矣言句离即何物么魔敢向此中置喙俍亭挺子始列缝掖遍参知识阅禅典得入孙武兵法略知奇正既从余游脱去俗服天然子英迈出群圣僧不敢正坐居数年住河渚云溪把茅之下比南阳卧龙略定图式残僧数辈巍然高座正如法昌遇一力挝鼓骄他广众有小参普说问答机缘并书疏杂述随说随录厘为上下卷老僧善病数年命侍者朗诵榻前不觉霍然称快陈琳草檄枚乘七发起人锢疾者此也从来属文易辞章环错难词章易立意回绝难立意易意外意难意外意易句外句难云溪为其难者能出人一头地老僧为汝句逗分明则易易耳俍亭其字俗号逸亭字世臣姓徐氏今出世初住云溪记取记取。

　　愚庵盂老人题

　　云溪俍亭挺禅师语录卷一之一

　　侍者智淙智沇编录

　　上堂元正启祚品汇咸新斗转春回百事大吉泰小往大来吉亨天地始交万物并育梅花开岭外之春雪屋现林中之色寒岩异草从教宝焰重重古木深云曾见奇花簇簇庭前鸑鷟共舞文琅室内麒麟交参玉象鹤鸣慕护法要山僧建立曹洞宗猷今日开章第一且毕竟如何是逢时及节一句聻村歌社舞太平春新年人享太平福。

　　上堂石伞峰前玉一溪逢源那更动舟迷落花无限春山暮得路还家听鸟啼此先愚庵老人在云门入室时证道偈也看他得的人自由自在正所谓五陵公子游花不比贫儿落魄当初先老人在真寂时问一答百问十答千十分快便有僧问高峰四句那一句能杀能活能纵能夺老人云是第五句僧便问第五句老人云小鬼挨磨金刚解锯逼射光铓勃不可遏却早不肯自许毕竟泛镜水上涂山讨得四棱蹋地末后一着始到牢关脑后一椎欺君不得古人之言不为妄也后学初机大好一个龟鉴。

　　上堂不见一色始是半提一色若消方名尊贵昨日底许多瑶阶玉宇珠树琼花贝阙千寻银山百叠一时间那里去也莫不是一色消了么虽则纯清绝点将知雪屋人迷转一位来别是许多世界看看柳摇金色梅吐琪葩蒲目苦丛争如不艳夜来金凤子飞起石乌龟大好眼前消息。

　　上堂摘杨花摘杨花断拂老人别行一令改作新荔枝去也云溪这里杨花飘落虽有几个蜜浸荔枝是陈年古董今日人天众前不免应个时节以拂子指庭下云玫瑰花玫瑰花。

　　上堂古渡迷迷春草萋萋乱云才卷五峰齐随路入松溪锦鳞濯濯青鸟飞飞庭前柏树几时移梅影透疏篱急认取莫迟疑有读书人来报也以拂子指云杨自西杨自西。

　　上堂百花落尽啼无尽又向乱峰深处啼呀呀啼得血流了也有什么用处云溪今日失利。

　　送不疑知客还衡阳小参南岳石头荆州天皇楚王城畔汝水东流这里偏饶佛法不疑信子从牡丹花下识得根苗在宝镜堂前亲从指授逢渠睹影直到玄关岩头德山事穷的要马祖病药山病曹山病奇奇怪怪非世可医绵州附子桂州姜不免就路还家同他善财采药今日适当世尊降诞因斋庆赞为伊劝行指天指地惟我独尊黄面瞿昙一状领过了也从来临济惯侮黄檗有其父必生其子老汉未会末后冻侬犹有乡情非关智过于师也只播扬家丑若是我洞山门下子顺父臣奉君个里独彰尊贵唱出还乡曲调果然枯木生花毕竟还乡曲调如何唱聻黄鹤楼前鹦鹉洲此去汉阳不远。

　　小参宁逢恶宾莫逢故人冤家路窄撞着王鹤山居士蓦头蓦脑问个如何是须弥山顶浪滔天老僧被他一问哑子吃黄连几乎开口不得赖他居士是个十分聪明人将两句道理话儿领会去了然虽如此芥内须弥须弥内芥洪波浩森白浪滔天切莫一切作道理领会好僧问云盖如何是须弥山顶浪滔天盖云文殊正作闹是何道理大众还知么颠倒颠颠倒颠须弥无顶浪滔天旱地遍红莲驱大象藕丝牵夜半骑鱼过市廛柱杖两头穿还自笑绝堪怜波斯持密咒舌上覆金钱。

　　上堂门内绿阴深处门外远峰无数看野树横云木田飞鹜孤筑一夜上天台拾得重来寒山几度释迦贫迦叶富一总由他说甚么鄂渚呈桡韶阳抽顾笑伊家邯郸学唐步。

　　上堂今日不着便下座。

　　上堂鱼游水浊舟行岸移过得云溪这一关崭然头角露也小唐长老鱼龙抵角许多热闹今日那里去来千金池上云喷浪卷蛟龙绕船乘空飞去只可惜烧尾之虫依旧困鱼止深还知道死水不藏龙么来来以拄杖作舞棹势。

　　上堂闲闲昼长人静大好枕书眠胸无一事囊无一钱空悬宝镜高挂夜明帘深柳外藕花边罢钓归来不系船看业风阵阵吹散了闲神野鬼一力挝鼓并瞒他十八高贤。

　　上堂古人道商岭东西路不分两间茆屋一溪云师言耳瞆知师意人是人非不欲闻阮嗣宗口不臧否人物所谓不见不闻无穷也不闻闻闻不闻莫是绝气息一句么马祖一喝百丈耳聋又作么生大冶精金应无变色十分道尽了也大机大用描绘百端怎出得雪窦腔子。

　　小参三途地狱百千诸佛从兹往来仔细看将起来真个好笑设夜叉几部列牛头两行他阎罗大王也只业在其中得已不已如今事到头来这地狱也须空尽了云溪拄杖口中念念有词倏把他十八鬲子都变作三十三天十类众生尽往尘沙佛土放光现瑞何况千金池上鱼龙虾蟹蟞蚌龟螺无不向空里翻身一时变换去去去兰盆会中地摇六震了也且道具何等神通有如此奇特聻前村蒋公大王切忌道破。

　　上堂和尚病有不病者么有不病者来看和尚么老僧看他有分老老大大错下名言若论那不病者直饶佛眼觑之不及说甚看他有分来设有问云溪病有不病者么答他道无恁么则和尚全身病也答他道老僧病入膏肓只觅他起处不得一病十五日不起口巴巴的说甚佛法古人说渠说我分明话作两头云溪老汉零零丁丁只这个有病的若存若亡这边那边安放不下何况他不病者又去好肉挖疮他看我却没鼻头我看他全无眼孔如今将渠将我打作一块束做一团都送在针锋眼里病与不病且自由他逢人切忌错举。

　　小参十方同聚会个个学无为此是选佛场心空及第归蓦举拳云我手何似佛手开拳不落地应物善知时此事如弄丸相似拏三道五轮手挥空须是其人始解机先一着若待如何若何思量拟议早落节了也也有权也有实也有照也有用夺人夺境俱夺俱不夺八十公公入场屋真诚不是小儿戏业就巍科这里不当容易然虽如此一般擎拳指掌就中西园甚奇特俱胝一指头禅只为承当不的确如何是俱胝不的确处聻参(居士丹次有以状元拳行茶者因举远公围棋说法事请师小参)。

　　上堂寻常道个唱和句也不容易诸方卤莽禅和只晓得个掀翻法座推倒禅床以为是当机不让那知双明双暗能强能弱放去收来却自有许多宛转机丝之妙聻呵呵呵青原一宗料想无人识得高山流水千年调白雪阳春万古心不是岩头雪峰谁与共赓此曲芦江淙子渟泉沇子担荷吾宗努力努力。

　　晚参下载清风月满船游鱼透网乐长川不贪吞饵从今去秋水芦花自在眠王鹤山居士入山放生趁此一时要老僧说些佛法早间疾风暴雨将许多鱼龙虾蟹送在一边佛法一时收拾过了到晚来悠悠洋洋水寒夜静明月满船却又无从说起抑不得已举一节现成公案搪塞了他昔深明二上座过淮河见鲤鱼跃出深云俊哉好似个衲僧明云何似当初不入网来深云明兄明兄尚欠悟在明行三十里乃省鹤山居士看语录做工夫整整忙了四五年这些去处曾得了当么明公钝汉被他一网打来三十里转尾回头一总不得快便鹤山居士若能举起便知裂开罗网特地翻身好与古人觌面去也金钩脱却当处逍遥说甚么悟与不悟。

　　上堂适鸿雁一群飞过师云过去了也便下座。

