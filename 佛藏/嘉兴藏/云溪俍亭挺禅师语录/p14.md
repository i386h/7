<!-- { "loadSidebar": true } -->
　　尔思大师茶次举洞山一人说得行得一人说不得行不得语为问师云我有一语要问老兄疏山造寿塔兄作么生会思未答师遽起去次早思向师谢师乃笑。

　　严陶庵居士问三玄三要辩者纷纷未知孰是师云一句三玄一言三要既云一句居然可知古塔主分句中玄意中玄体中玄浮山远圆悟勤皆仍其说盖汾阳颂法界广无边即谓之体中玄可释尊问阿难即谓之句中玄可直出古皇前即谓之意中玄可然嘉州即是陕府陕府即是西河大象不是铁牛铁牛不是狮子是三是一句下全该重阳菊花明明标准未尝截然三句也宗门中岩头三句云门三句玄沙三句各有头脑古塔主初未尝以三玄旨诀硬配玄沙觉范特地差排也是按牛头吃草幻寄辩之详矣最可笑者以汾阳颂子割裂成文谓三玄三要事难分句是总颂得意忘言道易亲句颂意中玄一句明明该万象句颂句中玄重阳九月菊花新句颂体中玄他人信之聚头传说汾阳意果如是耶又说重阳一玄九月一玄菊花一玄直堪喷饭觉范又将石头参同契前后割裂配体中句中意中尤为错误青原南岳各有纲宗不妨分合异同彼此各见宾看宾主看主宾看主主看宾要且不是宾中主主中宾宾中宾主中主三玄要且不是五位一句中具三玄一玄中具三要一位才彰五位分何尝不同鼻孔然将五位扭合三玄只便不得何况参同历历首尾成文明暗正偏自有纲要将他言语割裂支离不惟唐突石头抑且埋没临济觉范平常最喜割裂然却有理路至于割裂参同则理路亦说不去正与割裂汾阳颂子一例看承徒足取笑盖三玄之错错在割裂言句误解三玄非谓一玄二玄三玄便是错也若会他古人旨趣即谓是体中句中意中亦无不可若死向体中句中意中下个注脚刻舟求剑已六差迟何况背理迷文转失转远去圣时遥颟顸穿凿病有两般要会他临济三玄须向一句下直捷会去。

　　张旦公居士问五位君臣古人作兼中至智证传作偏中至近世或仍觉范作兼作偏未知孰是师云觉范谓正中来始解安身偏中至方成唱和只此二语已矛盾了也盖五位是圆的不是方的是一位一位转进去的不是一东一西转出来的正中偏时犹有正在故称昔嫌偏中正时犹有偏在故罪认影至正中来一位无中有路已证理事无碍法门他却从正位中自有一个出身南泉谓解作活计是也此处不得说正不得说偏故曰兼也正偏兼带义取于此兼中至是兼带分中的这一边兼中到是兼带分中的那一边从这边到那边步步转却云居谓头头上彰物物上显祗唤作了事人不名尊贵须知尊贵一路自别方为向上方始到家浅深次第自是其然向正中来后反列偏中至一位这里作么生转曹山不云乎偏者臣也事也子不顺而非孝臣不奉而非辅偏且作么生至耶觉范解叠三变五穿凿易象将正中来偏中至却放在前正中偏偏中正却移在后足顾居上手顾居下有是理耶其不足信明矣。

　　问王子配君臣是否师云君臣王子总是药山家风王子有外绍内绍臣种王种则犹君臣也当时即不必配配亦尽得但不得错乱配合如旧刻人天眼目失他从上枢纽惑乱后人耳九峰专明王子曹山专明君臣自是祖祢不了盖石霜九峰曲畅纲宗总归曹洞如岩头末后句总归雪峰也君臣王子有异乎君表正也臣表偏也但言君臣已具父子此中尊贵不言可知王子单明种绍言臣不言君言子不言父顺父奉君同时妙密君臣犹涉功勋父子不涉功勋故君臣言功王子不言功也有君臣又有王子回互之旨卓卓全彰矣。

　　问转位转功作何分晓师云位犹经也功犹纬也举一必双言经有纬步步转着着转这里不容坐地若道是用又近体边若道是体又在用边水上按葫芦相似直饶着力不得古人云向去的人玉蕴荆山却来的人红炉片雪犹是途路边事待得通身不滞撒手无依石女夜登机密室无人扫这是什么时节耶也须亲到始得(又云转功就位是正中来一位事转位就功是兼中至一位事莫错莫错)。

　　严颢亭居士问天皇出石头天王出马祖是否师云丘符二碑全然影响祗因张无尽好奇硬将临济德山扭做一块杀活不同错认死活不同打地打天劈空造出殊不知荆州天皇虽嗣石头兼师马祖传灯所载历历不诬觉范勒归马祖万松辩之在先所谓无耻小人冒名不是者也德山塔铭备详世系自青原石头天皇龙潭彰彰不爽今现在武陵善德山万历乙卯岁郡人杨鹤识之苍苔剥蚀间钟伯敬赋诗以纪其事可考也且德山是天皇嫡孙云门是雪峰嫡子钦山问德山天皇也恁么道龙潭也恁么道未审和尚作么生道德山云你试举天皇龙潭的看雪窦拈古圆悟再评未闻改天皇为天王也云门至僧堂中立而语曰石头道回互不回互僧问作么生是不回互门以手指云这个是板头僧又问作么生是回互门云唤甚么作板头以至岩头同死同生罗山谓双明双暗雪窦拈古亦称明暗双双地藏法眼并表回互法门历代以来同祖石头等无有异果如无尽所拟须将他云门法眼两支宗眼一齐抹杀德山下一班尊宿还甘么乌有先生无是公不足信矣。

　　问洞宗自长芦了天童觉自得晖以后无大显者青州万松而下更有何人师云续略所载宋元来且不具论即如雪轩成禅师字鹫峰出世莱州之智藏寺万指围绕洪武间住持天界赐金襕袈裟高皇作诗赠答有不答来词许嘿然西归只履旧单传鼓钟朔望空王殿示座从来数岁年之句永乐中诏往日本御制诗章送之有语录行世入灭舞鹤翔空烟所及处舍利无算载在世典可考也承前启后代有其人廪山大觉不为无本。

　　兰生居士问曹山是洞山之子何以不称洞曹却称曹洞师云曹山志慕曹溪尊曹溪故称曹洞今人杜撰称洞曹者非也。

　　僧问如何是法身佛师云离朱目渺如何是报身佛师云帝释形劳如何是化身佛师云莫随他哄弄进云恁么则三身一身也师垂一足云是甚么。

　　赵梓木居士问弟子阅楞严至且日照时既是日明十方世界同为日色云何空中更见圆日顺文难消乞师开示师云如文顺释本自了然譬如阿难不见阿难人纵目明终不自见其面今既十方世界同为日色反观空中何更见圆日耶此明照不生于日盖可知矣又世界是所照日是能照日与世界能所宛然终不并将世界指名为日此明照不必尽生于日益可知矣以日轮本空明无自性故也时解翻作一转谓只应十方世界同为日色语亦尖新余所不取。

　　僧问大通智胜佛十劫坐道场可是坐断白云宗不妙么师云你且道大通智胜有过无过僧云无过师云既是无过为甚么不成佛道僧无语止一至师问为甚不成佛止云太尊贵生师休去。

　　师与白岩南山宝寿茶次偶举云岩祗这是话白岩云有作洞山沉吟有作洞山嘿然大须别白师云景德传灯录本云洞山良久非云岩良久也作沉吟嘿然者并失南山云毕竟传讹自何而始师云传讹自寂音始寂音作智证传改良久为沉吟后来因之莫从考正也白岩云会元亦作沉吟何也师云会元成于淳祐以后智证传成于建炎以前寂音传讹会元未能深辨耳宝寿云此话先师曾为举出先师室中尝语余曰云岩祗这是洞山嘿然即良久也盖洞山悟无情说法岂于祗这是一语尚沉吟未彻耶高峰颂百年三万六千朝反覆原来是这汉当时固已十分至枕子落地时方是末后一着耳洞山过水逢渠亦犹枕子落地也云岩云价阇黎承当个事大须审细从来肯诺不全个里莫教错会白岩南山乃共称叹师云是是。

　　僧问和尚近设十约是否师云是僧云还许学人拟问么师云有问则对僧云诸佛出世为一大事因缘和尚何以不受请师云掩室摩竭僧云宗教双通车轮鸟翼和尚何以不赴讲师云经有经师僧云治世语言深说实相和尚何以不谈外典师云吾无隐乎尔僧云咳嗽掉臂无非佛事和尚何以不为诗文师云我王库内无如是刀僧云财法二施等无差别和尚何以不募缘师云生怕着贼僧云入廛垂手具大慈悲和尚何以不入城师云玩水游山僧云奴儿婢子谁家屋里无和尚何以不畜童行师云老僧无伴侣僧云凡圣交参权衡有主和尚何以不问诸方是非师云耳聋僧云尘尘刹刹皆现本来和尚何以不言尘俗师云口哑僧云觅女人相了不可得和尚何以不见女人师云却值老僧不在僧礼谢。

　　谁庵问空豁豁地时如何师与一掌庵不觉伏膺云古人道青天也须吃棒师又与一掌庵去半月后复来师云近日庵中作么生庵云无物祗对和尚师云汝会耶庵云九上洞山事不获已师云原来不会。

　　谁庵参师设问云如何是转功就位谁云须防踏杀天下人又云月到天心风来水面大好一个消息诸人作么生鉴谁云处处绿杨堪系马家家门阃透长安又云明中有暗即不问如何是暗中明谁云十亩筛金又云宾主睦时全是妄君臣叶处正中邪作么生转身就父谁云昆仑骑象鹭鸶牵又云一马生三寅此理如何谁云非驴所堪又云土地公公向郑十三娘道个甚么切须解听谁云聋又云通身是病直须痛下针锥谁云炙猪左膊上又云古人道我到这里却不会还是会了不会还是不会不会谁云向这里灭却又云承当担荷切须转却无承当担荷如何谁云横挑日月又云世尊不说迦叶不闻三千里外别行一路谁云台山婆子不识又云春到寒食四十五此语还谛当么谁云面目一般又云五位王子是明甚边事谁云莫令太上蒙尘又云桃花风雨是处残红作么生避得谁云风飘万点正愁人又云石乌龟生子扑地高飞过在甚么处谁云水牯牛解得又云从来被汝等热瞒觌面相逢也须一一勘过谁云北斗面南看又云不得向这里躲根一棒一喝还我个亲切句谁云与么与么又云九年面壁当为何事谁云瞎又云老僧持不语戒同道者须知谁云一个霹雳天下响师云玉石不分金鋀未辨谁云请师答师别为语示之别第一语云白云飞片片别第二云似则似是则未是别第三云离朱刮目别第四云朝来更献楚王看别第五云大悲院里有斋别第六云猕猴八道场别第七云放下着别第八云水牯牛辨得别第九云三十棒一棒也较不得别第十云气急杀人别第十一云纸灰飞作白蝴蝶别第十二云看取五陵公子别第十三云压纽者且置临常山袭代谁是其人别第十四云莫教带累老僧别第十五云不妨仔细别第十六云第二杓恶水便不堪也别第十七云败别第十八云不劳久立谁复谢云不因和尚争见汾阳师大笑。

　　僧问阿罗汉结习已尽为甚么却被火烧一僧云烧取舍利一僧云劫灰未满一僧云南岳游山三人同质于师师云各与二十拄杖因请师下语师云我没闲工夫。

　　问五位君臣自曹山始否师云臣奉君子顺父宝镜先之洞山立五位王子分内绍外绍僧问九峰承古有言内绍则王种外绍则臣种王种臣种君臣五位宛然矣固知五位君臣不自曹山始也曹山妙德尊寰宇五段就话答话不配正偏五位今以妙德尊寰宇五则列为五位君臣者未深审耳。

　　问无尽谓德山洞山垂手处杀活不同是有见否师云托钵公案无尽一生咬嚼不破岩头一拶信知句里藏锋至德山低头归方丈雪峰低头归庵恁般垂手处无尽总未见得徒将德山棒临济喝扭做一团自谓宗门眼正殊不知德山洞山同出石头总名回互不是奯公大难承当一个牵犁一个拽耙同耶异耶无尽见他古人道洞山下则可德山下未肯相许被他古人热瞒矣。

