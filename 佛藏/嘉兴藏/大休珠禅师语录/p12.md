<!-- { "loadSidebar": true } -->
　　久不晤面梦寐时勤恩及深谭宛尔在昨起程匆匆不克细领教益为歉承订法嗣之后悬悬在心近见人心不古观其言未保其行有其行而无其才纵才德互行于此事难得彻透者得人之艰正为此也前遣二僧上天台有一静主本源彻公向与弟为同参友此是抱道之士或仗兄慈光来时当明窗下安排则白龙宗风有赖也(本公果嗣白龙)。

　　寄本源和尚书

　　既担荷善知识之位寔非小小当宽以临众精以治己行一事可为天下法发一言可为天下则举足动步如狮子王百兽见而潜藏哮吼一声百兽脑裂若然者不说法而说已竟不行事而事已周非但丛林井井有条亦且众心仰服行事推诚发言推重正是少出为贵少语为珍纵居闇室如对高宾兄若遵而行之非特报佛祖深恩亦且老人有赖予心乐矣白龙愈增光辉法门重添柱石观兄气品时节还未至切不可轻意鼓弄迩来人心轻浮动辄欺心学谈圣贤之妙论履践凡愚之劣行此是法门衰替之时欲要挽回深蓄厚养饱学深操事理兼备宗说俱通具狮子牙爪祖师巴鼻衲僧眼目缺一不可近有一种贸贩之徒吃善知识饭行魔家事镇日商量禅道佛法心心攀缘念念不住触境生情造生死业拨着不知愤愤然胡打乱打问着不会悱悱然胡喝乱喝争人兢我唐丧光阴轻慢好人以为具眼批判毁谤贤圣自谓总不及伊种种造业不可枚举祖师东来有利有害正此之谓也吾兄当坐断千差异路不得带水拖泥落草盘桓不然则愈增魔业炽盛何益之有兄当甄别勿使流布若流布之名一出纵有超古之作不足信矣岂不见真点胸过章江政禅师之门一日抠衣露胫而过政问其故曰前廊后架俱是葛藤恐绊倒耳可见落草有时不一概论或闲暇之际从容论道观其法器亦可陶成欺心狂禅切不可助彼之臆见如是提挈人正人观之自亲不肖者自退法道之兴由此而至矣。

　　别云松和尚书

　　前承二纸得保无虞感也何如迩来法体想弗药有喜也因携杖匆匆竟违面别途中歉歉况此时景更不同也一味直心婆舌激切为人久久恐致招尤所以某负拂而长叹者也衲子之家萧然物外岂肯拘小节哉此去任缘他往未卜几时再会此书作别鸟镇撮尔之地不足为高良化导倘和尚别有定度又非其所知也临行仓卒不尽所云。

　　与铁幢禅人书

　　细看汝行寔于中无大彻处故不意此际分付汝古人亲师三二十年尚未尽其妙况今人浮浅犹不及古此一段大事岂可草草况汝年幼才德未充正好放下身心操履当割切速成之病根庶不堕旋蒸热卖之丑态不可不慎。

　　别孔文在皓居士书

　　前蒙手启请山僧主持密印勉力承当寔非本意奈贵镇宗风未到之地可与谈者寥寥无几惟吾子深相契合满望为法门良器许久不来时勤怀念迩来销金之口不一动则烦人因时景愈衰哲者知几故尔携杖他往恐云水无期草此致别如不负我心他日披缁以佛门为归计是山僧之万望也。

　　寄廓朗兄书

　　光阴迅速日月推迁拜别慈颜十有三载未发明时恐负出家之志不敢速返既少窥见又被法门事累故遥心眷想时复徒劳念先师塔事未曾入山兄等不及再晤何歉如之待世稍平即返乡拜晤不尽。

　　与定隐鹤林茂公书

　　粤中僧俗望善知识如大旱之望云霓山僧一到如龙得水我已放心行道也合山耆旧众等各各体心举措合法六祖遗风犹在我只接墨而行毫不费力我之道缘意在斯乎特为子说各刹诸徒行道切宜兢惕不可滥付匪人减法门之光万万曹溪语录先有八十余张带来在乳源清公处子同解公到谭梁老处求序文刻全录全录中俱以曹溪出名开堂数刹附在录后送到楞严经房永垂不朽至紧至紧曹溪深山穷谷正是道人化导之所我不想回浙也子住持定隐方丈密宗是苦恼忠厚人子看我面上好好安顿使之少者怀而老者安则丛林不兴而自兴法道不振而自振子亦是老实人若心行不端者性情暴戾者俱不可留住我有未了之事尽在子了前分付两三个老人家倘或不测俱造塔葬在定隐左右子到五十四五亦造一小塔锥在寺之直北想我今生不能来也将我之言且缓款不可说破令诸子动念所说几件大事一一依我足见子始终厚情也怀旭长往为修证说声时中用心操履芥庵一枝全在他流通若避懒偷安不以法门为事者老僧作不肖论但要操履成人出世不出世听凭龙天后无悔也即将此语转为我门下开堂者说浙江乃狮子窟不得草草倘有坏事者白莲方丈与定隐方丈悬老僧像鸣鼓集众摈出法门外永不许为人二子既坐我方丈代我行道代我之言亦将此语传入我众门人耳或有不法之子摈过写字到曹溪我方可删去联芳中偈语不可怕人见怪正是怕生怕死非丈夫不为法门非丈夫苟徒安逸非丈夫岂不见当言不言则失人也子一一依教奉行我在东方合掌赞叹不尽全录板送到楞严已将白莲密印天华定隐妙济并普说板一总发来曹溪经房流通以法济东方也子到浔中将我所说一一代言安慰诸子勿使动念方可安心操履古人坐脱立亡全凭定力意识不行只为全身载道即垂手三界出生入死不被生死系缚皆此等人佛法衰替时逢像季以贪嗔痴为戒定慧将争人兢我竟作平常不知全身在生死里还要高挥大抹瞒人自瞒只有一处瞒不得假若老苦临身百骸将散要死不得死要活不得活那时叫天叫地四面无门悔之晚矣即善知识亦是虚名只要当人四棱踏地十二时中不自欺心岂不见心如墙壁方可入道有等狂禅见恁么说便掩鼻而出子宜稳当把住莫受他惑九峰三遍出定灌溪七步而亡有七日而来者有掷笔而逝者有沐浴焚香别众者有升堂辞众者说他不是得么恐子不会再下个注脚上来尊宿恁么自在皆是四相皆空五蕴不有二六时中不落意思信口便道信步便行直来直去不见有丝毫许佛法世法情尘爱念系在心中便恁么自在我在深山中老虎为伴正与诸禅子提唱此事亦常于此切也实要生生受用岂可掠虚耶从上佛祖亦如是古今知识亦如是老僧亦如是复望吾子亦如是不负灵山莂记也贺贺。

　　寄谭埽老先生书

　　光阴如电日月如梭瞥转眼时飙然异世喜台台身不涉世善养天机胸怀廓落则包罗世出世间以古今未来之理事以笔尖头点出耀古腾今山野亦深服焉曹溪仗六祖之余光憨师之法则丛林尚井井有条人心幸而素朴奈久无法主者人人本有光明湮没也山野一到合山如暗得灯不胜踊跃予遂举笔云遗风犹在今冬开堂说戒来众益多但随力随分亦不强图乃道人之本分耳大师年谱一到合山大众如饥渴之得饮食乞台台将板发到曹溪永垂不朽如何山野曹溪拙录先有八十余张祈一统序以曹溪出名开堂诸刹之语附之录后送到楞严寺经房久远流通是荷。

　　寄锦山观音寺越峰堂头书

　　我佛遗言千经万典秪嘱后弘法者以慈悲喜舍四无量心广度众生并不见有打骂摈斥而度众末法之时只宜柔和善顺而接物谦让厚道而益人则自也安众亦安丛林亦安如恶性比丘不服善者只可默摈而已若加以摈逐视如冤家则我与彼何殊何名善知识善知识能调物情自尚不能调其心性何能调物耶幸子道场相去山僧不远事有决断不下不妨过我请益凡事子只把大途琐屑小事置之无闻正所谓不哑不聋难做阿家翁若件件责之以礼久久众心不安便有参商闲暇接人之际不得带水拖泥端居丈室律身清洁将日前所得所证一着子单提本分令人直下承当使后学有眼丛林有主是者还他是不得欺心瞒昧非者斥他非使有进趋分不可以非说是罗笼当世热闹门庭贱卖佛法亦不可以是说非欺心瞒昧使学者岐路亡羊若然智者日退不肖者日进法道焉能振作耶上堂说法切不可叙人情铺文理人情文理乃世谛流布事不见题目就云当观第一义拟议之间落七落八了也何况叙寒温耶即方丈内尚不得说世谛况击动法鼓诸天龙神俱来听法宁无畏乎于升座时直须胸中常坦坦无名无我无佛无祖目前无碍便如狮子哮吼也家常之法丰俭随宜切不可以饮食哄小人住一犯此咎便非正经人正经人只贵道眼清明为人的当虽饮食菲薄何妨乎道若以丰衣饱食混帐过日有何益哉凡夫习气同乎鼎沸纵一言一语相应于行履中未必相应于一切境界上着眼看他若逆顺境界过不得便见生死宛然此人决定付法不得今有十宜以诚将来子宜珍重胸襟宜宽眼目宜明授人宜择操行宜古处事宜长发言宜当临众宜容立身宜洁导人宜慈规谏宜听守此十宜自然见处宽通受用广大法道日隆灾害日远扶末世于将来弘吾道于今日是我之万望也。

　　寄沧溟满侍者书(时师住定隐)

　　世间浅见之流观起倒风闻气色便曰某是某非皆是相时宜而后往前说惟老僧从前往后说当初执侍我时昼夜忘疲彻谈为广子见闻望为人耳何得自轻贱自泛滥耶乌镇是子剃发之地十闻而九指目焉岂可茆蓬自居使智者掩鼻当择一明眼宗师终身依栖了子大事即我为子剃度训导片片血心乌镇到嘉兴不远竟不拜谒置之无闻五年也此一节是子不情况没意气无孝道忘仁义使我悬心看子大凡一切割然不肯转头况智眼不明志向暗短但不知去向何如耳千万荡去执情圆融无碍则事亦在其中理亦在其中仁亦在其中义亦在其中乃至终身结果尽在其中也或来不来其中意旨望子回音嘱嘱。

　　复潜庵座主书

　　昨专使来闻知吾子出世明真甚喜但非老僧之本愿子年轻才力未充恐徒气力耳洙泾到此不远不来白我轻意开堂似犯欲速之病自古大器决不小就若小就非法门之望不见道不鸣则已鸣则惊人不飞则已飞则冲霄况衲僧家上半生辛苦为己下半生慈仁为人若小庵小院小就譬若萤火之光太阳一出即掩耳老僧苦口非不助子悬望过我操履一番得大机显大用那时放手百发百中也。

　　复定襄书记书

　　昨子去后连日冒暑一病几死迩来少愈起问吾子不在又添一种烦闷也子之行履滴水滴冻阖寺孰不知之为甚自跌大凡间言冷语置之无闻无辩是大人之用心胡不知演祖之吃掌云端之错听达师之无闻侍者之折足乎久而自明后说法利人机辩纵横受用广大光明照映古今皆是含养工深道充德备返观从前众生乃诸佛之钳锤耳吾子气度聪俊似乎过人及至小小境界现前便过不得多年之用心自徒然了若背我不来到弄假成真也尔我是最契之师资今生不面耶不则速速过我以完初志能克苦工深六根自脱根尘一脱智慧朗然向朗然处说是不见其是谓证非是之是是道非不见其非谓斥非是之非非即三界中不过借路径过何有拘绊于我哉即弘法利生也为继其佛祖之制以待其人若以正眼观之也是腊月扇子思之。

　　复落云镜庵西堂书

　　语录看毕内中有强用文理多说说话似乎不知利害浙中乃狮子窟不是儿戏以多为得只宜删繁取要如天目礼虎丘隆不满二十余张自然大行于世所以说话不必多以惊人为最得人不必多以龙象为最此时法门草草师资反目皆因付时不的当故多过谬吾子是老成人只做老成事守定法门久住丛林不可轻意换院子时常过我以慰我心既得所又得人当好好安顿少者怀之老者安之则近者悦而远者来则吾子安丛林安法门安老僧亦安心也嘱嘱。

