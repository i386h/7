<!-- { "loadSidebar": true } -->
嘉兴大藏经　古宿尊禅师语录


　　叙

　　余尝见相国菊潭胡公词林沧起朱公冏卿二酉宋公与海内诸禅家往来书翰并题诸家语录叙文方知临济宗风于兹称盛矣古宿尊禅师降诞成都剃染唐安具戒后遍历蜀中名山巨刹一时宗匠除道远迎从此上朝天过五丁下楚南询诸方知识一见而首肯杖履所至景从云集遂得法于香岩宕山远翁开堂于邓州丹霞襄州洞山并及山右诸大名蓝余昔面接参承而后与其高弟冰轮圆公作方外交以师语录见示捧读之余知师之道高出无上深入无际为上下千百年所希有者至读其得人一牛还人一马山川云月之语见地既清出语自朗直截了当淡远融洽不异昔人磨砖作镜驾车策牛话头正所谓问处孤高答处深者此也至于山居偈颂信乎匪恒所思得未曾有虽坦易简切若布帛菽粟之常究之如耆阇崛山之高阿耨达海之深不过是也至于应机接物种种三昧皆属明道婆心所见端不随波于画蛇添足之见以滋人骑驴觅驴之惑又不附会于南辕北辙之途以增人以鼓打鼓之獘此之谓不屑屑于云门赵州之迹而能合乎少林衡岳之意者也试观卞璧隋珠庸人咸识其至宝景星庆云狂夫皆知为大瑞师之语录何以异此昔达磨初祖有云中原佛法惟楞伽四卷可以印心读师语录句句印心直臻五法三自性八识二无我之奥昔言不益足信哉若以此仅为语言文字观而不潜绎其全机大用承先启后之微旨则去师之道自有云泥之间矣。

　　赐进士第出身资政大夫工部尚书八旬余叟古羊杨义拜撰

　　序

　　余自束发受书即喜阅理学家言而于吾乡　薛文清先生读书录尤中心服膺而景行靡斁者盖平昔然矣迩来获奉
简命佐郡嘉禾连有督漕之役劳苦备至席不暇暖然益夙夜兢惕惟以饮冰茹檗视民如伤为心倘一夫之恫瘝实有疚怀弗释者始信吾儒之恻隐即慈氏之能仁也吾乡红土沟白云禅寺古宿和尚为宕山和尚法嗣派启密云再传林野至师而法道大昌阅其语录皆殊胜出格之言语语道出常情在未悟者视之以为奇特在已悟者读之只是吾儒庸言庸行慥慥笃实之恒理而已师既行履高峻临机直捷龙象藉以皈依人天因之宗仰吾乡大司空杨先生华亭学士沈先生皆以宗儒留心法道不惜如椽为师表扬信知师录之可以永传而临济宗风于焉益振也已禾郡楞严兰若向有书本大藏风行天下师之门人冰轮禅师不惮数千里来刻师录于兹土余赞叹为不朽盛事爰捐俸成之而序其缘起于篇端。

　　时
康熙岁次丙寅仲夏浙江嘉兴府通判涂水桑日知易庵氏题于署之思补轩中

　　序

　　古来本分人非有奇特只在寻常日用间但能歇得念念驰求心不受一切境缘之所惑便名无事人其言句亦只道出常情不向尖新隽巧若彼弄影而行者纵饶说得如云如雨皆是剩句非本句也余是不会佛法人人有以佛法商者辄不应此何以故盖为向汝面前原无开口处今岁夏五山右冰轮禅师刻其师古宿大和尚语录于楞严介无能禅师问序于余余曰道得即做师号冰轮曾带得月来否轮以两手作呈托势余曰此是第二月若论第一月五眼不能睹十力不能知无讨巴鼻处师鼓掌余遽讯曰轮在者里了冰在甚么处轮以手拂余胸曰居士者里冷也未余曰也须在　汤炉炭里躲避始得师大笑乃出　古宿和尚语录相示余备阅之语语天真明妙皆从自己平常心流出真临济所云智剑出来无一物明头未显暗头明者欤是录之成洵足为嘉惠后学之舟航真参实悟之标准也已。

　　西浙赤肩老人沈廷劢敬书

　　古宿尊禅师语录目次序文一卷住邓州丹霞禅寺语录住襄州洞山禅寺语录二卷住河东灵岩禅寺语录住上当佛掌禅院语录住高平圣泉禅寺语录三卷住太原白云禅寺语录机缘联芳拈古颂古四卷佛事书问歌疏像赞五卷杂偈山居杂律五言古七言古六卷五言律七言律五言绝七言绝行实

　　古宿尊禅师语录目次终

　　古宿尊禅师语录卷之一

　　住河东水月嗣法门人明圆编

　　住邓州丹霞禅寺语录

　　师在镇平菩提禅院于
大清康熙二年正月初十日南汝镇总戎张护法暨山主王治全僧众寂法无尘等具疏请住邓州丹霞即就本月十三日入院众设斋请上堂师升座拈香云者瓣香拈起则熏天炙地放下则海晏河清爇向炉中端为祝延当今
皇帝圣躬万万岁伏愿德奉三无功安九有万姓咸歌舜日四方尽乐尧年复拈云者瓣香竖穷三际横遍十虚奉为满朝文武本郡尊官并今请主护法洎在会乡绅文学等爇向炉中恭愿各体天地之心共行尧舜之道再愿子贵孙贤永作皇廷之砥柱长为法社之垣墙又拈云者瓣香放之则弥六合卷之则退藏于密今朝爇向炉中专申供养中兴邓州香严传临济正宗第三十二代宕山本师大和尚用酬法乳之恩敛衣就座上首白槌云法筵龙象众当观第一义僧问庞居士万贯家财尽弃襄江又来此地置庄何干师云任从沧海变终不与君通僧云慈悲何在师便打僧问法筵大起龙象云臻重开祖席一句请垂慈师卓拄杖云辟土开疆还旧制起颓兴废展新规僧云恁么则人天庆快去也师云何消注脚僧礼退师乃云祖师法席荒废多年寂法禅人久觅斯山莫知其所幸遇近堂王居士当阳指出方能直下知归于中共同志者刈草删荆斩藤研树至今景象初开规模乍现特命山僧来此重兴旧案复振颓纲今日既临不免尽力施为挽回已坠之风掀翻未了之案秉智慧刀重兴佛日握摩尼珠光耀禅林顿令瓦砾增光门墙现瑞直得龙吟雾起虎啸风生引动灵昭塔共钵盂峰互相赞云久废之场瞥尔重兴施赀信士定证菩提运力道流必彻玄旨且旧案重兴一句作么生道卓拄杖云不受一番寒彻骨怎得梅花扑鼻香。

　　安丹霞禅师像上堂僧问是法平等为甚么诸圣不供独供丹霞师云冤有头债有主进云知师久具通方眼善判人间是与非师云休寐语僧礼拜师乃云前释迦不安后弥勒不奉单单供养天然老子尊上座一不重伊智大才高二不重伊道全德备最所重者是伊听卜言而别选闻授戒而疾退末后骑僧得号于马祖堂前烧佛驱寒于慧林寺里诸般去就且置即今安位一句如何举扬以拂子拂一拂云彻开户牖无遮障放出当年旧主人。

　　中秋上堂僧问一月印千江千江一月摄作么生说个印摄底道理师云影出扶桑晖宇宙光潜冥草[雨/暗]山河进云此外还有向上事也无师云有则恁么有其奈尔不识进云伏愿再垂慈师云宛如明镜悬霄汉不假清风遍界凉僧云古哲道父母所生口终不为尔说毕竟不说的是何事师便打乃云此夜一轮月孤光更异常半点瞒不得处处弗囊藏正恁么时草木生辉山河现瑞且高低普映一句作么生敷演蓦竖拄杖云有水皆移影无山不现形。

　　除夕上堂僧问北禅杀牛分岁和尚说法辞年作用虽殊同归一致如何是一致之道师云驱臊爆竹家家放御崇桃符户户悬进云此系世法毕竟如何是一致之道师便打僧云若不蒙师亲指示焉知此道出常情师云那里是你出常情底道僧拟语师云念言语汉有甚么交涉遂拈拂子云今岁今宵去明年明日来去来总勿论新旧悉丢开恬然常湛寂寒夜只孤堆者便是道者家风虽则如此岂可一向兀然所以道欲识佛性义当观时节因缘时节若至其理自彰即今村城国邑处处敲锣擂鼓家家别旧迎新与么时节既至且道如何是自彰底理卓拄杖一下云嫩柳舒青眼夭桃破粉腮。

　　含光禅师至请上堂僧问乡邦千里外故旧重逢意若何师云如水投水似空合空僧云宾主聚头合谈何事师便打僧问未透祖关时头头有碍既透祖关后处处无妨此等人来和尚作么生管待师云薄批明日碎截清风僧礼谢师卓拄杖云藤条箬笠寄高冈寂寞风规岁月长不掩柴扉交脚坐焉知佳客到茅堂当此之际山林现瑞草木呈祥幽鸟玄谈閟猿妙唱故旧同明般若主宾互演真常言言显佛祖家风句句作今人榜样懵懂者当阳错过具眼者直下承当方知心外无法法外无心心法双融主宾互应可谓理随事变全主即宾事得理融全宾即主有权有实有照有用便可与人抽钉拔楔解缚去黏虽然如是未是衲僧行履处毕竟如何是衲僧行履处良久云胸中不有我人见棒下谁留佛祖情下座。

　　元旦上堂僧问城上已吹新岁角窗前犹点旧年灯且不落新旧一句作么道师云自古水流终向海从来月落不离天僧云会得此端无障碍任从何处不风流师云试逞风流看僧便喝师便打僧云苍天屈棒师复打云你但吃棒我要话行僧问赵州柏树子信口塞责洞山麻三斤应机接物离此二途请师直道师便打僧便喝师放下拄杖云错僧云情知和尚知而故犯师云随语生解汉拈棒复打僧礼拜师乃云午夜东风起阴阳两半均正当恁么时灯笼辞旧岁露柱贺新春彼此不同谋相将胡乱争惊起堂前鼓高声唤野僧向道今朝是元旦应当祝圣明丹霞闻得不免随伊起倒走上法堂拈香祝圣应个时节即今香已拈了圣已祝罢且应时及节一句作么生敷演竖拂子云岸柳闻风开梦眼岩梅见日放新花香严和尚忌辰上堂云巴陵酬云门之恩祇凭三转语便不设忌斋杨岐报慈明之德设供作女人拜二大老虽则丰俭不同究竟理归一致今日香严忌辰不肖浪游楚地乍处清凉库无储粟灶缺炊烟于斯时也莫何可办不免借日月为灯烛将山河作供养行列献陈聊表寸念虽不足以酬恩报德诚然意出痛肠遂召众云且道那里是痛肠处良久云雪消茅屋千行泪雾结幽嵁满肚愁。

　　草堂离指和尚讣音至上堂拈香云扑地声惊龟画城大千何类不闻闻而今折响归空去佛眼神睛觑未能旋顾大众云既然如是且道又做者般去就作么蓦撒拂子云追先起后无他计且顺常规学世徒浴佛上堂僧问佛真法身犹若虚空未审和尚作么生浴师云不消一滴清凉水洗出堂堂相好形僧礼谢师乃云日月两条烛须弥一炷香以兹成现物庆贺法中王蓦顾左右云者是山僧穷孝敬汝等若有奇肴异馔不妨出来大家施设以报不报之恩共祝觉皇之寿有么有么傥或延迟山僧预献去也遂下座一触礼便归方丈。

　　端阳上堂云今朝五月五横跨艾叶虎忽遇散瘟神拦腮便约住纵约住也要常佩御恶符何也有此符者四时宁谧无此符者鬼神夺识顾视左右云有曾佩者出来露个消息看良久云设若无人不免为众书出去也蓦卓拄杖喝一喝云太上老君急急如律令下座。

　　雨晴上堂蓦拈拄杖云今日晴光乍展万象森罗显现物理与道理无殊世法与佛法成片于兹时也鸟语泉声宣扬向上一着野草闲花突出格外真机真机即置且道如何是向上一着聻竖拄杖云犊角笋穿土羊头菌破砂。

　　南汝张总府夫人雷氏新故请追荐上堂师拈杖云浮生若电幻质如云忽起忽灭毫无定准以拄杖指宝炬云独者一点耀古腾今与么委悉得去逍遥于三界之中放旷于六尘之外卷舒出没任意施为其来也如月印寒潭触波澜而不散其去也若声传幽谷遇险隘以无拘如是则生亦得死亦得湛然常住心境一如既如是且道新故夫人在甚么处安身立命蓦竖拄杖云在山僧拄杖头上现宰官妇女身得大解脱转女成男去也汝等还知伊下落处么如能知得不用重宣其或未然更听一偈生居富贵绝萦缠念佛持斋了世缘了毕世缘归极乐莲花托质上升天。

