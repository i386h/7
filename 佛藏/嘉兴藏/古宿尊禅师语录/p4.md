<!-- { "loadSidebar": true } -->
　　康熙十三年住上党圣泉禅院十月十五日结制南董信士郭养性王之弼董自旺同众设斋请上堂师拈香祝圣毕僧问冬来景况即不问今朝结制事如何师云无绳自缚万峰头进云如何是制中人师云夕究朝参恒不倦攀缘续虑总无因僧拟语师便打。

　　僧问如何是圣泉景师云月映芳池鱼汕汕云笼碧嶂鸟关关进云如何是和尚行止处师云千圣莫能知僧云如何是学人自己事师云脚跟下荐取僧问圣泉堂上龙象徘徊若人问时和尚将何答对师云一棒一条痕进云不涉肯綮的又作么生师云一掌一握血僧礼谢师举如意云即此一事如天普盖似地普擎刹刹尘尘了无遗漏怎奈目前缁素背觉合尘不能见得兹者圣泉深生痛惜故开方便之门遵上古之宏规立九旬之死限顿使人人于其中间屏息闲情大发勇猛暮究朝参一旦洞彻根源得共释迦老子倒乘宝筏利济群生岂不尽善尽美者哉正恁么时今朝请法信士有何功德以如意击香案一下云寿等弥卢高有准福如沧海阔无涯。

　　沔阳信士文云生请上堂僧问人天交接两得相见事如何师云一堂风冷淡千古意分明僧问如何是佛师云水火害难侵春秋老不着僧云如何是法师云非贤未可明是圣方能达僧云如何是僧师云了无人我见不有圣凡情僧云三宝已蒙师指示且道今朝设斋施主有何利益师云家门恒迪吉稚老悉安康僧拟进语师便打士问此心不在内不在外不在中间毕竟在于何处师便打士礼拜师举如意云天际日上月下人间夜暗昼明大道全然不昧何消妄外指陈然虽如是事无一向所以圣泉今日随风倒浪升个座子摇唇鼓舌论有谈空大似一番妄为究竟将来别有意在何也所谓道不因紫陌花开谢怎得黄莺下柳稍。

　　福祥禅人诞日请上堂僧问如何是日上师举杖云仰望着僧云如何是月下师打云照顾着进云日月交光又若何师横按拄杖云会么僧罔措师复打僧问如何是池中水师云莹然湛湛地僧云如何是池中月师云波光两曜然进云池映明月即不问月映池中事若何师便打僧问上酬佛祖之洪恩下报父母之厚德且道将何酬报师卓杖云报德祗凭方寸地酬恩独借者条藤僧礼退师乃云兹者祥公生辰遂将衣钵之赀办诸肴馔供养十方仍请山僧举扬佛祖宗乘与众结个无上良缘顿令亡过考妣转苦为乐得证真常焉知佛祖宗乘渠未启请时山僧未离暖室之际早被虡边建鼓架上洪钟一一分明吐露了也更要饶舌堪成何济山僧与么酬唱鹞子山闻得下拜于前曰是则固是祥公分上当为奉祝一句可耳圣泉未免从渠所请去也遂呈如意云芥城空尽精神炽劫石消完视听聪。

　　打三上堂僧问道泰不传天子敕时清休唱太平歌为甚今朝陆地波涛师云怕汝在澄潭里浸杀进云知师一片婆心切直逼金鳞跃上天师举杖云试翻腾看僧以坐具搭肩上便走师与一棒云纵不堪烧尾应须点额归僧问十载诸方罕逢知己闻风远至愿一指南师卓拄杖云此去长安九百程进云蒙师指出当阳路一任优游返故乡师云须知关吏威严极卒不糊涂放过人僧便喝师便打僧礼拜师乃云躲懒偷安终成废器真参实悟始越常伦因此定规立限贵使诸人在内明心时鞭刻逼专求大众当机领解从他高明笑怪任彼俗恶讥嫌遂唤左右云还会么为怜三岁子用尽百般心下座。

　　除夕上堂僧问送旧事如何师云爆竹惊天地僧云迎新事若何师云烧香拜圣贤僧云新旧交接事若何师便打僧便喝师复打僧问旧去新来即不问今朝设供事如何师云云气当轩天已示水声透壁地重明僧罔然师乃云一年昼夜三百六逗到今宵刚数足正当恁么时户户钉桃符家家烧爆竹送旧者憨忙荐亡者痛哭好笑世间人都被时缘逐祇有圣泉僧恬然似不觉是则固是忽有傍不甘的出来道有何长处始得恁么毕竟如何抵对伊去掷下拂子云从前打叠下诸缘故尔临机安顺笃下座。

　　东和信士和养吾设斋请上堂僧问横抽宝剑竖亚神锋如何是万象之中独露身师便打僧便喝师云莫乱统进云大鹏欲展摩霄翼谁顾奔腾六合云师云切忌妄夸豪僧问明镜当台时如何师云一点瞒不得进云本来无一物又照个甚么师打云余此一事在僧问如何是父母未生前本来面目师云描不成画不就士问如何是般若体师云寒毛卓竖进云炉鞴弘开大众于中锻个甚么师云无孔铁锤进云诸行无常是生灭法如何是不生灭的法师云满口为君言不尽士礼拜师乃云养吾和居士特地到圣泉施赀并施帛其意最精虔坚请吾饶舌说法利人天山僧本欲无言第恐违渠好处故向葛藤椿上牵枝引蔓较量短长得以塞乎来命遂拈如意云乾坤之内宇宙之间中有一宝秘在形山蓦呈如意召众云者便是山且道宝在甚处灵利汉双眸觑的只手拈来不但养吾居士功归有地更与圣泉加添一段光彩个事且置因斋叙谢一句又作么生放下如意云龄社从缘当更盛本枝赖佛自然蕃。

　　佛成道日润寰监院请上堂师拈拂子云释迦如来曾于是夜睹明星而悟道乃云一切众生俱有如来智慧德相皆因妄想执着不能证得者般说话可谓倾心吐胆怎奈时人痴迷壳厚恶业因深不能领解使我世尊情不获已口吧吧地四十九年费尽神机说顿说渐说有说空末后拈花一场狼籍带累儿孙直至于今收摄不尽尊上座恁么告报本非闲打草特地要蛇惊大众苟能一闻千悟足见山僧功不唐捐脱或未然匪但雪山徒费力圣泉今又枉劳神。

　　韩川郝凤台同众设斋请上堂僧问圣泉寺内炉鞴钳锤即不问且道今朝设斋施主有何功德师云夫妇同缘增福寿儿孙递代享荣华进云如何是法中王师打云觌面荐取士问六贼作乱如何降伏师打云但诛此师即安宁士礼拜师拈如意云信士请升堂自知辞不脱法服一肩被乌藤两手握勉强顺人情来登曲录木正当恁么时谁论圣和凡那分僧与俗或问或无言从头尽死搉即此是良因莫道胡敲搕绝后再苏时方知恩义着蓦召左右云且道谁是知恩者良久以如意击禅床云买卖不相当徒劳眼卓朔下座。

　　解制上堂僧问结制安禅即不问今朝解制事如何师云蹋倒玄关无障碍进云解制后又如何师云十方世界任逍遥僧问独立孤峰即不问散手悬崖后若何师云无处不称尊进云如何是称尊处师便打僧礼拜师乃云凤萦金网趋霄汉以何期龙滞瑶池会风云而何际若解转身一路何妨任意飞腾然虽如是近日王令尊严前面关头有碍时汝等诸人作么得度聻蓦卓拄杖云大胆冲头突杌过小胆哀鸣告所由下座。

　　康熙十四年五月十三日贵庵监寺率众缁素请师住高平佛掌禅院六月初一结制值师诞辰高平长治两邑士庶同诸山禅德并两序大众设斋请上堂师升座拈香云者瓣香无去无来冥通三际非中非外洞彻十方爇向炉中端为祝延
今上皇帝圣躬万岁万万岁伏愿皇图巩固慧日与佛日常明帝道遐昌金轮同法轮共转复拈香云者瓣香无作无为而有收有放爇向炉中奉为满朝文武阖国公卿泽州牧主高平邑侯并诸护法乡绅伏愿同增禄位共享遐龄常为王室之金汤永作法门之保障再拈香云者瓣香拈来则山河起舞放去则日月韬光今当第五回恭对人天爇向炉中专申供养邓州香严传临济正宗三十二世宕山远先师大和尚以酬法乳之恩敛衣就座显宗座元白槌云法筵龙象众当观第一义师拈拄杖云第一义觌面极周全当阳无隐讳适被者上座蓦地一槌致令七花八裂了也众中有能为者出来补缀看僧问选佛场开人天普集祖令当行如何举唱师挥拂子云拂开万里云和雾放出冰轮照大千进云丹霞家风即不问佛掌家风又若何师云一棒一条痕进云遍界了无寻觅处分明一点座中圆师云放你三十棒僧问如何是第一玄师云蟭螟眼里打秋千进云如何是第二玄师云东土西干一箭穿进云如何是第三玄师云无毛鹞子飞上天进云如何是第一要师云逆顺关头休昧道进云如何是第二要师云莫随时事改腔调进云如何是第三要师便打僧问如何是夺人不夺境师竖起拄杖进云如何是夺境不夺人师掉转拄杖进云如何是人境两俱夺师放下拄杖进云如何是人境俱不夺师和声便打僧礼拜师乃云各人己躬下一着子可谓圆同太虚无欠无余遂卓拄杖云直下明得自是不求福而福自至不求寿而寿自永何妨到处竖法幢随方兴教化然虽如是也要人天乐助缁素欣从才得举一言而贤愚敬信行一令而中外无违敢问大众且互相成禠一句作么生展演良久掷下拄杖云天上有星皆拱北人间无水不朝东上首结槌师下座。

　　德宗禅人挂钟请上堂僧问洪钟在架随扣击以腾声只如不扣不击时声居何地师以杖作○相示之进云蒙师亲指出当下了然知师云知底事作么生僧拟议师便打僧问一棒清音出三涂息苦酸且道是神通也妙用也师云不妨疑着进云一般清意味料得少人知师云试吐露看僧便喝师云且道者一喝是甚么味僧复喝师便打乃云一炉铸就表里先生觌面悬来了无回互只得希声震处八难停酸清韵传时三涂苦息遂召左右云诸仁者委悉得也未良久击香几云若将耳听终难会眼里闻声方始知下座。

　　解制上堂僧问三月功圆九旬行满即不问云游一句请师宣师云暮逢古寺宜投宿渴遇烟村可问茶进云途中事业蒙师指归家一事作么生师云从前故套休重论别展新规示近邻进云二六时中如何保任师云自爱为先进云恁么则学人礼谢去也师云不消起倒僧问制中消息全然晓制外风规又若何师云随缘消旧业更莫造新殃进云知师一片婆心切五内徒铭不敢忘师卓杖云即此一着聻进云了了常知师云切忌拖泥带水僧便喝师便打僧问父母非我亲谁是最亲者师云礼拜着僧礼拜师云收起坐具来僧起具师云会么僧无语师便打乃云九旬行满三月功圆正当恁么时我诸众等各匕麻缠纸裹忙收骨董人人负钵担囊急奔前程已曾打破漆桶底自是八面玲珑十方通畅一直归家了无滞碍设或未经打破者莫随妄想空驰逐流落他乡悔后迟下座。

　　羊头山六名禅寺结制是日传戒监院真空领众乡绅文学及两堂云水并诸求戒弟子等请上堂僧问具足凡夫法凡夫不知具足圣人法圣人不会去此二途和尚当说何法师卓拄杖一下云分明荐取进云既然如是且道凡圣相去几何师云伸手拳在缩手里问六名祥瑞即不问远公再来事若何师云急须照管进云来作何事师云单为阇黎不唧溜僧便喝师便打问世尊拈花示众迦叶微笑承当未审承当个甚么师便打进云今朝六名示众学人直下领解且道是同是别师云同则总同别则总别问开山创业即不问且道如何是六名境师云炎帝庙前云霭霭金龙池畔水潺潺进云如何是境中人师云一衲寒暄终不易孤筇南北确无忧僧礼拜师乃云碧雾弥天日玄霜遍界时法幢高竖起龙象众来归正当恁么时莲华池畔钟鼓齐鸣甘露亭前烟霞四布一一文殊境界重重古佛道场禅月戒珠于中交光相映而无欠无余与么委悉得在此在彼从施法化于东于西任阐玄猷虽然如是毕竟今朝安禅设戒一句作么生展演以如意击香案云水归大海波涛息云到苍梧气象闲下座。

