<!-- { "loadSidebar": true } -->
　　岊庵知茶请示众若论向上一事圣人不增一丝凡夫不减一点及至问着十人有五双不知下落且道过在甚么处譬如人人屋檐下有一片田四至亩步元是清楚底只为年代深远世界变迁从无始劫来业主每更佃户频换虚文空约以讹传讹以致同业相缠合离成化无有了日释迦老子道我是开天辟地第一个圣帝明皇既欲教育四生师范三界则遥鄙穷陬肥田瘠地莫非皇土岂可随他边疆混乱虚实相欺必须丈量一番然后豪贵不致隐匿细民免当空役才好多寡分明贫富均溥即便颁一道诏书遍告于天下曰汝等当知一切众生从无始来生死相续皆由不知常住真心性净明体用诸妄想此想不真故有轮转汝今欲研无上菩提真发明性应当直心酬我所问十方如来同一道故出离生死皆以直心心言直故如是乃至终始地位中间永无诸委曲相钦命西天四七东土二三诸祖为量田弓手诸祖道我既遵奉慈旨量田自然至公无私不敢作弊但你们若有匿名虚号隐田漏税当要详明上司严查深究故达磨曰我观东土有大乘根器堪传法印特地航海而来埽除知解洗荡残妖不立文字直指人心见性成佛也从上老宿乃是造册小书唯把量讫之田依亩数字号编造一个弓口册亦不敢增减厘毫丝忽此一片田辊圆底应着其土名谓大圆镜南至五阴山北至六贼田东至无明大路西至烦恼官河故曰我宗无语句亦无一法与人此事原是本有底盖为久远劫来迷失了不肯认真照管如今四至亩步已清楚了土名田样已分明了虚名差号已改正了寄田躲役已推出了纵有种种粗恶境界现前心不怕怖种种胜妙境界现前亦不惊异即动疏覆旨云如是大解脱法与佛说一大藏教无异无别无前无后无古无今无少无剩所以释迦老子准其奏批旨下曰吾今为汝保任此事终不虚也大众且毕竟那个是业主良久曰今夜是知茶设茶。

　　示众做工夫看个话头如发兵讨贼既已知贼所在当要急急追上不可逗留迟缓行住坐卧穿衣吃饭处屙矢放尿处语言酬对处潜缉密捕忽然获着也且道贼是那个蓦扭住一僧莫是你么僧罔措师将一推曰却是瞌睡汉。

　　结制知浴请示众望仙桥把断要津南来也不得北往也不得芙蓉岸高张铁网进前亦无能退后亦无能果是作得主宰立定脚跟底汉去住也如是寒暑也如是安危也如是苦乐也如是乃至上天堂入地狱吃辣棒受恶骂一切皆如是行一事则扬劫外嘉猷出一言则凛寰中风致斯为参学事毕到家时节也设或碍膺物不消己躬事未办趁色力强壮事业可为之际不必别求方便只要放下身心真为生死将个话头置于胸次横在目前如千寻铁壁东也撞西也撞不管春去秋来不论昼长夜短不分是非得失不计枯淡丰盈不较迷悟迟速忽然将铁壁撞穿敢保驰求永息坐享太平到此田地虽谓向浴锅里全身独露入水已见长人究竟将来只可博些瓜子炒豆枣子腐干条糕烧饼吃吃要与向上一事相应须如僧问药山曰学人有疑请师决山曰待上堂时来与你决至晚上堂众集山曰今日要决疑底僧在甚么处僧出众而立山下禅床把住曰大众者僧有疑便与一推却归方丈师曰药山老汉将墙壁户牖一齐打开了也能向里许拌命挨入便是大光明藏便是大解脱场如若正信不坚纤疑未尽岁月送迎无了日莫教孤负好春光。

　　小参

　　小参举药山久不升堂院主白曰大众久思示诲山曰打钟着众才集山便下座归方丈主随后曰和尚既许为众说法为甚一言不措山曰经有经师论有论师争怪得老僧师曰药山老子骏步不拘鹰扬无匹庐陵米上高腾时价石头路里独擅风流其尊特称雄可谓无敌于天下被个院主轻轻一言怂恿便尔随他调度和泥合水究竟院主不满其欲大众有失其望资圣则不如是或院主白曰大众久思示诲也不论根之大小一雨普润也不定法之半满珠玉齐倾直令个个习漏顿除全身荷负院主自无絮语憎嫌然复有随后曰和尚今日所说是甚么法又将何酬对良久山僧今日劳倦请西堂为汝说罢。

　　小参激扬诸佛说不到底事提持诸祖行不尽底令须是君臣道合宾主气和敲唱双行更无回互且什么人而明如是事不见昔日洞山与密师伯游山次忽见白兔从草中跳过密曰俊哉山曰作么生密曰大似白衣拜相山曰老老大大作者个语话密曰你又作么生山曰积代簪缨暂时落魄师曰者个公案是何意旨作何理论田地稳密底见恁么举便知无量劫来事悉在掌握之中毫无隐晦流浪日久底闻恁么事繁疑窒塞迷闷重增岂能凑泊得来若白衣拜相处会得即与古人音容相接律吕相谐提封九有抚育四生若积代簪缨处会得独辟继往开来之要路伫观地平天成之雍熙虽然如是分明晓了衲僧分上只得一半那一半到明日为汝注破。

　　请刈禾小参若论此事到相应处验于田事自无差谬先要般若种子剔拣洁净无明稗草不容混杂御大白牛将祖翁田地深耕浅耖以待心苗培养春就群栽秋来等获中间根本未壮欲习初干诸子纷哗三车并运才与如来法流水接加功机务分任得宜智力耘锄勤劳不猒真如茎干挺特标奇智慧英华开敷擢秀蓦地境风摇荡惟恐嘉穗揉伤忽朝法雨所滋且喜焦芽载茂有如是操持有如是保任成熟有望损益无忧更藉大众勇猛争先艰辛莫避个个奋求珠之心人人怀得宝之念不动而运颗颗登妙觉之场不行斯到粒粒入真空之藏者边那畔斩断淆讹山前屋后不致狼藉到此时节万行高流才好忘功罢业五湖衲子须凭任意饱参虽然恁么提撕犹是化门展演毕竟如何得与此事相应良久曰明朝田阪里子细好商量。

　　谢刈禾小参举地藏问修山主曰从甚处来主曰南方来藏曰南方近日佛法如何主曰商量浩浩地藏曰争如我者里栽田博饭主曰争柰三界何藏曰唤甚么作三界师曰地藏虽则行上治之政弘至醇之风犹未达于民情也殊不知人人为此一片田地从旷劫来备尝辛苦布种不洁杂秽充繁农务不时荒芜遍野吃饭不知饭香饮茶不知茶味脚板为之走穿筋骨为之磨断雨多恐其沉沦水少忧其干燥太寒则虑根株矬小过热则愁茎叶焦枯至于青黄未决之际其将有成若不宽心蓄养速要暴富登场终与秀而不实者同一患也斯藉众力尽勿猒劳时候不违秋收已毕不待商量浩浩自然大事圆成只有一人常在田头地后不离禁殿重闱大众还识得他么良久几乎错下名言。

　　愚庵老宿大椿尼对灵小参生而无生天龙伸出瘦指灭而不灭庵主竖起空拳玉笛横吹彩凤鸣铁船同泛明湖月恁么语话已是齿不关风情存向背击拂子殊不知此一片田地常住妙明周圆不变求其去来生死迷悟了无所得不谓烦恼是垢浊不谓菩提惟清净不谓生死有分别不谓涅槃恒寂静若是过量人能在翻身一掷抹过大千逆顺境上莫可迁流憎爱关头不为障蔽随缘作主到处称尊惟大椿老宿夙具金刚正眼解脱法门处处开拓操持般若灵锋轮转根株尘尘斩断盖有大慈摄化同事之愿现于柔顺如幻色相之身抚育明俊如瑾之瑛唯德有邻如兰之馥入世间法如莲花在水而于一切皆无染着励出世道如松柏擎霄而于一切无所疲猒以不思议力故以不可坏力故若威严若慈蔼若熙怡若爱语令乐见者发深信心以如是行而作佛事搅澄不异磨涅不痕是故将欲与世长揖之时奋然超然是去非去政不待假力于无手之人也因有如是风标故有如是奇特诚非世间言语而叹所尽皆我老人于有为界中示无为法而不灭坏有为之性于无为界中示有为法而不分别无为之相能以善巧方便演出无量差别音声为一切众生之母说慈善之法为一切众生之子说至孝之道与一切痴翳众生作大智慧导师与一切穷露众生作宝庄严楼阁范上座到者里意想不得分疏不下拟将一滴之水欲增大海波澜非谓不知量也贵要大家知有且如何是知有底事秋林一夜雨生凉黛抹千山倩晓妆珍重归源时节好风飘锦带藕花香。

　　杨旨音居士对灵小参大道体宽无易无难菊芳共赏山好同看无生无灭不去不来烟笼古径月锁瑶台者些子乃从上佛祖出离生死之真三昧亦无一含灵而不具足但器识粗浮根性陋劣当机罔措觌面犹迷若是没量大人于无量佛所种诸善根生净信者自然证入无疑也恭惟悾庵居士旨音杨公人今而心古气正而颜和得泗水真传受灵峰至嘱视荣名同梦鹿知身世等沤花醇风厚德雍穆闾阎孝友勤俭启训后英处尘劳不为累宛如林下闲人历险难不为摇何异山中老衲人境淆讹多方摄护世情错综一致混融头头活泼种种施为总不出他一个善权方便也昔公于己丑夏归依先师问道周旋山僧得与投契交游屈指已二十三年情忘水乳淡雅悠长忧吾法道念我艰辛切于同源彻于心髓凡一聚会书牍往来靡不以己躬大事未得了悟而为咨诀盖自信得人人本来具足之道不假指陈劝示而后能故其临终为道之心切切孜孜益加绵密剃发披缁以毕其志佛声浩浩脱化超然非夙生培植般若种子踏实做将来焉能有如是操略且玉树已见争奇宗祊凭其阐奕信仁人之有后以为喜也我因知公生于无生中受生死于无死中受死于大解脱三昧海中优游自在不为一法之所留碍恁么则世裔道胤绮互延长净土娑婆无容拘束山僧世外友也不无知己之感故秋深一棹远抵萧山欲证明居士末后一段公案到者里说个甚么即得举庞居士问马祖不与万法为侣者是甚么人祖曰待汝一口吸尽西江水即向汝道居士于此开悟杨悾庵居士问先师不与万法为侣者是甚么人师曰骑牛童子赤脚走居士于此深省据实看来一个失却一张口一个开得一只眼总无倒断在诸人或摸索不着更听山僧注破吸尽西江消一口骑牛童子赤脚走不知谁是得便宜醉卧花街看北斗。

　　沧溟和尚请为母对灵小参劫外渊猷无二无别新丰家法至极至尊织蒲屦于水边无人酬价提宏纲于闹市有法归宗将五位以铺张随三根而阐妙清流绕槛红树当门机机回互法法交罗调不相合非我知音刀劈不开始称母子东塔受法侄满公之请为徐母智日安人要说个蜜齐中边之甜火等古今之热但安人金刚种子夙已结成般若灵苗今亦增秀世间出世事理兼到身前身后彻底光辉详而验之其满公孝意深衷敦本扶末可为证矣更要山僧说个甚么若谓一切法不生一切法不灭者边那边随缘饮啄天宫净土任意逍遥犹是世谛仪文总不若生也不道死也不道且道安人在甚么处雨余远浦归渔艇月映芦汀白鹭眠。

　　陈雷生荐室请小参万里长空独雁鸣千岩落木动秋声涅槃堂奥无门限一任优游自在行是故灵光不昧万古徽猷入此门来莫存知解此虽是信口说信步行总要人亲到自己故家田地竖拂子只者个是谓一味平等法门佛祖谓之寂静妙常众生谓之生死根尘东方谓之妙喜世界西方谓之极乐家乡三界万法靡不圆摄所以张孺人据此法门事姑嫜以孝穆邻里以敬抚怜赤子逆顺施为慈仁播美懿德标奇醒大梦于长夜消无明于旷劫当知五漏幻躯即是金刚正体于中求其圣凡男女生死去来了不可得既然如是还见他立地处么金地花铺青霭合宝池月映碧天高。

