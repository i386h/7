<!-- { "loadSidebar": true } -->
　　上堂。城上鼓鞞撩乱。城下烟波拍岸。渡头人望不归来。深埋怨。顾左右曰。几乎错埋怨。缘来是鼠啮枯藤。暗把韶华换。孤负了间竹梅花清香满亭院。空教他霜雪堆中一番寒战。大众你朝朝顺跨山门。日日倒骑佛殿。总未曾亲见一回。难把衷肠剖判。要此段公案团圆。有个人儿堪与合伴。且道是甚么人。掷拄杖曰。无声无臭。切莫东觅西觅造次颠沛。不离者畔那畔。

　　上堂。问一阳初展万物重辉。向上玄机即不问如何是句到意不到。师曰百川流水本无韵。一至桥门便有声。曰如何是意到句不到。师曰青山冠佩堪依约。白雪歌谣总不闻。曰如何是意句俱到。师曰空心烛点三官庙。断节香烧五圣堂。曰如何是意句俱不到。师曰床头一旦黄金尽。户外诸亲绝往还。曰四句已承师指示。资圣一句意如何。师曰莫妄想。乃拈拄杖曰。无固无必有放有收。虽是一期拈弄。实衍万古徽猷。放行处撼山岳而摇动。搅海水而奔腾。事事圆摄。法法全周。把住时深宫藏尾。密室垂头。宝阁香残。谁能摸索。瑶阶月冷。孰敢追寻。若是收放双行。直得佛祖胆丧。正偏绝迹。宾主忘形。说甚句到意不到。意到句不到。遂卓拄杖曰。雄图霸业人何在。踏月敲门我独留。

　　上堂。僧问向上一路如何进步。师曰天左旋地右转。曰得力处乞师指示。师曰一日三飧从朝至暮。曰学人不会。师曰日里看牛夜间推磨。乃曰向上路欲进步。天左旋地右转。得力处乞指示。一日三飧从朝至暮。者里若有个汉出来。赤身担荷我当觌面分付。且分付个甚么。日里看牛夜间推磨。

　　佛成道上堂。受尽饥寒。五六年宸宫不假雁书传。星光照眼乘机变。步转青萝下雪巅。识时务达权宜。在世尊固得之矣。若说曩时于黑夜睹星有道可悟。幸与周金刚隔远。设或比邻共住。定遭伊恶骂嗔拳。喜得连忙矢口叹曰。奇哉奇哉一切众生皆具智慧德相。有此一句甜话。庶免栖皇斥逐之患。资圣今日门风迥异也。不受六年饥冻。也不消远上雪山。也不待星光露耀。现些小神通要与释迦老人同腔合调。唱个太平歌。竖拂子曰。奇哉奇哉一切众生皆具者个。敢问大众且道者个是甚么。良久曰摸鱼儿。

　　上堂。兽之在山山为窟宅。鱼之在水水是家乡。设使山崩水竭。必将蹄陨鳞枯。欲际于天无翎可翥。拟盘于地无沫可濡。今时人认系驴橛为窟宅。以妄想窝当家乡。忽系驴橛倒。妄想窝坍。上无攀仰下绝己躬。前无村可托。后无店可依。到此时节毕竟向甚处栖泊。若道得共向青天夸笑口。若道不得各留明月照愁眉。

　　上堂。人人有两只眼睛。个个有一对鼻孔。他能视物我亦视物。他能闻香我亦闻香。及乎问着因甚么都不理会。良久曰。情事成委曲。只为太丁宁。

　　上堂。举先资圣盛勤禅师因僧问。四威仪中如何履践。勤曰鹭鸶立雪。曰恁么则闻钟持钵日上栏杆。勤曰鱼跃千江水龙腾万里云。曰毕竟如何。勤曰山中逢猛虎天上见文星。师曰勤大师承青原为九世之祖。绍云门乃四叶之孙。概见其声光秩秩。规步绵绵。若论建立世界。奠安家邦。循方琢圆。随风转柁。固是大人作略。其奈使者僧。葛藤绊脚不得自由。山僧则不然。设有问四威仪中如何履践。但道佳人言语好。不愿求新巧。

　　诞日值雪上堂。诸佛非我道。父母非我亲。蒸砂欲成嘉馔。劈竹拟作绣。针水底捉蜻蜓。山头摘凫藻。谁知肯綮徒劳。到底事无成办。虽欣知识开示。一是一二是二。麒麟四只蹄。凤凰两个翼。也总理会不来。到今日功无分寸。过有丈余。蓼莪致咏罔极难酬。短发频摩昊天有愧。在世谛论量淆讹不免。若据祖令施行。敢借别人鼻孔出气去也。蓦竖拂子曰。腊月十五贫汉凄楚。富家告苦。万般潇洒。无如我琪花联片空中舞。道是丰年有瑞征。试看空花结空果。以拂子打一圆相下座。

　　谢同门翼赞上堂。云岩路径调直无迂。石伞家声弥纶昭著。增一丝不得减一点不能。撞着个没转智大王。徐版高担蛇头死捏。鉴貌于流波。窥形于顽铁。岂惟妍媸莫辨。抑且异见横生。是以激扬此一段事。必资大人。具大见大智。得大用。种种现形尘尘混迹。损己神功弼斯玄化。发言举令理包振古之奇。移步转身事有匡今之美。宝殿舞瑶光。君臣道合珠帘来晓曙兄弟克谐。佛祖真风。顷刻可挽。丛林标帜。久远欣崇。拄杖子闻与么事心怀踊跃。忍俊不禁。即起合掌而证之曰。华光佛所为其事皆如是。

　　上堂。人人有通霄大路。不向牛角尖里翻过身来。要进也不得。欲退也不得。说甚么生死悠悠尘缘扰扰。积劫以来曾无休歇。我道要休歇也不难。良久召众曰。仲冬严寒伏惟珍重。

　　除夜小参。弥龄驰荡于尘情之海。若能换桌更帆。登时到岸。积纪飘零于嗔恚之乡。便肯回心转意。即刻归家。今则年尽月尽日尽时尽岂不是岸已到耶。家已归耶。且什么处与主人翁相见。竖拂子曰。拟思依旧隔天涯。

　　复举僧问赵州。万法归一一归何处。州曰我在青州做领布衫。重七斤。师曰赵州似乎年高力弱。轻轻拶着便心慌意乱。将陈年故物抵其所负。好则甚好未副来机。资圣则不然。万法归一一归何处。鲸音吼破三更。梦陌上行人尽画图。不但有旋乾转坤底气象。亦使者僧驰求永息。坐致太平。今夜还有恁么问底么。良久曰。岁云暮矣。且收起葛藤。

　　元旦上堂。紫云盘结秀城头。淑气森铺满翠楼。愿得烽烟消斥堠。家家高枕叹无忧。喝一喝。

　　上堂。拈拄杖曰。有时正里垂偏。和风催岸柳争妍。有时偏中居正。夜月湛银河共皎。有时偏正两忘。千岩寒气洇然。有时正偏兼到。万壑阳春燠若。卓拄杖曰。且道是正耶是偏耶。是偏正两忘耶。是正偏兼到耶。者里若分疏得出。洞山老祖在汝背后叉手而立。其或未然。无穷芳草色。何处故山青。

　　上堂。才过元朝又经人日。抹额摸着眉毛。漱口打湿牙齿。与道伴交肩过。踢翻漆桶。堂司行者。懒堕异常。致使壁边檐下。尘堆垢积。若恁么蹉跎。将去荡荡一条官驿路。转见窒塞不通。资圣别行条令。为诸兄整理一番。遂掷下拄杖。

　　解制小参。长连床上织成锦绣。经行路里拾得珠玑。东街贵买贱卖。西巷斗丽争奇。忽被明眼人觑见。元来是搕　堆头之唾余。不值半文钱。直须脚下红线断。顶门正眼开。打开秘密宝藏。运出自己家珍。不妨观山是山。看水是水。住则坦然。行则潇洒。资圣者里无禅可参。无法可说。只有个酸馅胡饼。当期满功圆聊作饯行薄供。良久以拂子画○相云。时世荒歉。莫怪空疏。

　　解制上堂。兼谢檀越斋。一向眉头紧皱。诸佛历祖总是冤家。今朝脚板放开。鱼跃鸢飞尽为道侣。如来禅青山路阔。祖师意绿水桥平。杉青闸上远唤归舟。殿基湾里高呼便桌。竖拂子曰。诸仁听着。惊起树头莺转作春山杜宇声。报与欲归客。好趁天晴一弹指顷。十方佛刹遍游行。众檀越与山僧助汝清风一阵。芒鞋底赠汝浩气千层。前途或有问资圣定乾坤句子。莫教眼直面皮青。乃掷拂子。

　　上堂。举盘山曰。向上一路千圣不传。慈明曰。向上一路千圣不然。师曰二尊宿大似自塞其耳。高声大叫求人不闻。资圣则不然。向上一路不传不然。白鹤踏翻松顶月。黄莺啼破树头烟。

　　显圣百和尚至。上堂。无上妙道海口莫宣。在过量人自能开演。所以资圣向来只有一副石心铁胆。吃饭嫌其碗响。欬嗽不许高声。虽然闹市里有个天子。百草头有个祖意。置在无事甲里。未曾确实指陈。致使路绝人荒。门衰祚薄。今则法王大宝自然而至。以平等慈施无畏法。便见山门头清风满路。蓬壁下紫气冲霄。穿心盘子放出摩尼光耀。折腰笤帚尽逞无碍神通。躄者能履。喑者能言。聩者能听。盲者能视。但有饭箩里坐底欲饿杀。海水中坐底欲渴杀。此二般病。世医拱手扁鹊攒眉。召众曰。汝等宜各克已丹诚。请显圣和尚诊候厥疾庶或有瘳。

　　上堂。汝先厌离诸小乘法。发心勤求无上菩提。故我今日为汝开示。第一义谛。释迦老子为怜最小之弟。不惜老婆舌头。然第一义何曾动着。资圣者里粥时有粥。饭时有饭。上下交欢。往来相悦。第一义谛实不相谩。乃拍膝一下曰。春水船如天上坐。老人花似雾中看。

　　埽显圣祖塔。兼庆百愚和尚寿。请上堂。祖翁田地界畔分明。其真文券。约在我法兄掌中握着。若捏聚则十圣三贤无憩歇之路。若放开则祥麟彩凤得腾翥之方。担山之鬼无能动一微尘。吐电之魔不敢乱其畛域。纵一切分人到来。唯唯悉听指挥。所谓义之实从兄是也。但山僧筇离鸳渚桌抵云门。有一则因缘。欲与现前大众商量。以秦望山为笔。以鉴湖水为墨。以太虚空为笺。要写寿量品三字。若写得与堂头和尚是真祝寿。若写不得。佛法无甚奇特。顾众曰。还有写得者么。若无。试为涂抹。一上看。以拂子作书字势曰。薰风凉。夏日长。榴花缀丽。松柏青苍。更有万竹林群英济济而歌曰。雪山老子成佛以来甚大久远。寿命无量穷未来际。行菩萨道。所化众生亦复无量。恁么则资圣到此。虽有通身之口。难以称扬。权借张公铁笛。依前吹过钱塘。遂以拂子作吹笛势。

　　蔗庵范禅师语录卷一　　　(嘉兴资福弟子智俯捐赀刻)
嘉兴大藏经　蔗庵范禅师语录


　　蔗庵范禅师语录卷二

　　侍者智璋录

　　住槜李古资圣寺语录

　　上堂。鼻孔眼睛不在别处。清晨起来摸着便是。若谓便是。转没意智。茶斟兰雪白瓯香。窗前竹老多寒翠。山僧已借诸人鼻孔出气了也。你道山僧鼻孔在那里。喝一喝。

　　天界浪和尚讣至。上堂。秋风吼原野。晓日澹扶桑。千峰寒色万木颓苍。密室不堪漏泄。遍界岂得覆藏。切忌佛法凑泊。莫作世谛商量。举讣帖云。此是石头城天界杖人浪和尚。最后彻困为人底句子。千里外特地持来。大众还知么。者老汉。道弥宇宙尊而勿居。化溢阎浮功而不宰。慈摄众生冰融春日。力扶祖道气肃秋霜。智愚沐其泻瓴之训。闻所未闻。真俗佩其染叠之恩。得未曾得。高寿昌。灯焰波旬扑而愈明。峻东苑。家声后叶趋承有准。惟师现迹如风奋迅其久。堪为末世光幢。且忽猒乎世矣。其余碌碌者亦何足算。参玄人急须荐。哲人萎兮。狂澜且无砥捍。古道寥兮苍天曾不我眷。时光莫轻玩。各各究取本来面。浮利浮名谁复羡。诚可哀深可叹。良久顾左右曰。不须叹。遂竖拂子曰。大众。天界和尚来也。随我诣彼灵筵。香爇一炉茶倾三奠。

