<!-- { "loadSidebar": true } -->
　　神山把针次洞山问曰作甚么师曰把针洞曰把针事作么生师曰针针相似洞曰二十年同行作者个语话岂有与么功夫师曰长老又作么生洞曰如大地火发底道理。

　　颂曰画楼人独按金针疏密傍观眼最亲大地火烧无二说浊醪鸡黍惠同心。

　　南泉斩猫儿赵州戴草鞋。

　　颂曰长安路出汉江边风卷黄沙蔽远天渐听仙人吹凤笛掀髯重贺太平年。

　　香林远禅师▆僧问如何是衲衣下事师曰腊月火烧山。

　　颂曰水饮溪流独爱清是非怕见少同盟南来使客青霄下野烧相看慰远情。

　　临济问院主甚处来曰州中籴黄米来济曰籴得尽么曰籴得尽济以拄杖划一划曰还籴得者个么主便喝济便打典座至济举前话座曰院主不会和尚意济曰你又作么生座礼拜济亦打。

　　颂曰黄梁籴尽语分明临济犹嫌价不平搅得浑家心落落致今说着恨添声。

　　仰山随沩山游山到磐石上坐仰侍立次忽鸦街一红柿落在面前仰取柿拭过呈似沩沩曰子甚处得来仰曰此是和尚道德所感沩曰汝也不得无分即分半与仰。

　　颂曰深山里游盘石上坐鸦衔红柿来细问得何所剖而分食甜如蜜果父子绸缪一段情秋生玉树青烟锁。

　　罗汉院桂琛禅师一日玄沙问三界唯心汝作么生会师指椅子曰和尚唤者个作甚么曰椅子师曰和尚不会三界唯心曰我唤者个作竹木汝唤作甚么师曰桂琛亦唤作竹木曰尽大地觅一个会佛法底人不可得师自尔愈加激励。

　　颂曰竹木佳椅子好两个汉自纷扰既惜山君劳当知工输巧石头路滑古今同从来佛法何曾晓。

　　梁山缘观禅师因僧问家贼难防时如何师曰识得不为冤曰识后如何师曰贬向无生国里曰莫是他安身立命处也无师曰死水不藏龙曰如何是活水龙师曰兴波不作浪曰忽遇倾湫倒岳时如何师下座把住曰莫教打湿老僧袈裟角。

　　颂曰贼是家亲理绝回互要见太平更须勘过应知活水龙奋迅乃常度堪笑老梁山上堂成破句。

　　南泉曰三世诸佛不知有黧奴白牯却知有。

　　颂曰偶随鸥鸟恣闲行踏月因过翡翠亭寂寂禁垣人不语金钟玉殿响丁丁。

　　仰山住东平时沩山令僧送书并镜与师师上堂提起示众曰且道是沩山镜东平镜若道是东平镜又是沩山送来若道是沩山镜又在东平手里道得即留取道不得则扑破去也众无语师扑破便下座。

　　颂曰沩山古镜东平巧手一扑粉碎百怪惊走师资水乳有理难分龙象跻跄无缘启口人间扰扰是非生纷纷逐队争妍丑。

　　刺史陈操尚书问睦州看甚么经州曰金刚般若经操曰六朝翻译师看底是第几朝师拈起曰一切有为法如梦幻泡影。

　　颂曰六朝景物夸奇妙宦梦难消空倚笑皓月扁舟让老渔雪歌翻作沧浪调。

　　药山惟俨禅师因道吾云岩侍立次师指案山上枯荣二树问吾曰枯者是荣者是曰荣者是师曰灼然一切处光明灿烂去又问岩枯者是荣者是曰枯者是师曰灼然一切处放教枯淡去高沙弥忽至师曰枯者是荣者是曰枯者从他枯荣者从他荣师顾道吾云岩曰不是不是。

　　颂曰三鸟翩翩海上来一双飞去入瑶台可怜杀羽空山里独立寒枝怨野梅。

　　南阳万安松庭严禅师首参息庵有省复于淳拙处举所得质之拙曰子不闻蛊毒之家水莫尝否师曰也须吞得去吐得出始是肚皮拙曰苍天中更添冤苦师曰谢和尚记莂拙复以宝镜三昧征之大豁疑碍。

　　颂曰于彼于此金针玉线海岳夷平鶤鹏化变荐不荐但见花开满洛阳不道春风在梁苑。

　　严阳尊者问赵州一物不将来时如何州曰放下着曰一物不将来放下个甚么州曰放不下担取去。

　　颂曰灶冷无烟寻野火夜寒没被盖蓑衣浑家寂寞难消遣更买穷愁一担归。

　　药山一日因遵布衲浴佛乃曰者个从汝浴还浴得那个么曰把将那个来师乃休去。

　　颂曰昨夜星光照湿泥五更依旧雨凄凄人心懊恼难窥测说道东方却在西。

　　凝然改禅师一日严举月印示众曰路逢死蛇莫打杀无底篮儿盛将归此是深明洞上宗旨若是个卤莽禅和到者里如何透得师曰者个莫是背触不得底意么严曰笑破山僧口师罔措严曰你在鬼窟里讨甚碗那师愈不安一日严上堂大悟。

　　颂曰霜染枫林铺蜀锦月明仙子快秋筵当风一曲华胥引惊动玉人夜不眠。

　　赵州勘二庵主。

　　颂曰舍项依刘心一片光昭竹帛事何疑将军别有奇韬略不是其中人不知。

　　雪峰一日登座召众曰看看东边底又曰看看西边底汝若要会拈拄杖掷下曰向者里会取。

　　颂曰看遍东西兴欲穷乌藤犹赖与争雄花残洞口春阴暮仙子何劳降玉宫。

　　药山首谒石头后到马祖因缘。

　　颂曰万事无心一钓竿三公不换此江山当初误识刘文叔惹起虚名满世间。

　　俱空斌禅师参凝然求示心要然曰达磨未来时你作么生参师甚疑之一日睹秦封槐豁然大悟径回侍立次身甚战栗然曰契斌参得禅也何惊疑之有师曰某甲今日到此如在红炉中拾得一片冰相似然曰洞山一宗密在尔躬矣。

　　颂曰旷劫绸缪一段情相逢蓦地语难倾不堪离恨重携手竹叶村酤送我行。

　　洛浦因庞居士礼拜起曰仲夏毒热孟冬薄寒师曰莫错曰庞公年老师曰何不寒时道寒热时道热曰患聋作么师曰放你三十棒曰哑却我口塞却你眼。

　　颂曰寒热逼人容易老风流宜法晋仪形世情偏似西风恶触着登时百病生。

　　兴化在三圣会里为首座后于大觉言下顿悟至开堂日拈香曰此一炷香本为三圣师兄于我太孤本为大觉师兄于我太赊不如供养临济先师。

　　颂曰春残花落锦千层白昼黄鹂隔树鸣只恐行人听未足凭栏犹说故园情。

　　无方从禅师参俱空空曰子曾参何人来师曰少室山前风悄然曰因甚一花开五叶师曰没孔铁锤百杂碎曰掠虚头作么师曰某甲见尽天下人只解掠实无一人掠虚者曰不打自招师曰老和尚惯用底不妨勘破。

　　颂曰青天激电红焰翻波不乐清征爱唱山歌扰扰是新丰劳劳予如何所恨悄然风韵一以变所望五乳峰高横嵯峨。

　　无业示众曰若有一毫头圣凡情念未尽未免入驴胎马腹里去白云端曰直饶一毫头圣凡情念顿尽亦未免入驴胎马腹里去瞎汉但恁么会。

　　颂曰孤山腊尽白皑皑映水梅花两岸开处士当年怡乐日黄昏燕罢去还来。

　　婆子烧庵。

　　颂曰寒岩春暖路头分巷陌歌谣异白云日暮醉归人渐少残霞满树锦成文。

　　月舟载禅师掩关阅万松录有省乃曰洞上宗风有织锦回文之功非针线细密盘旋回互不犯当头者断不敢主之既而幡然出关参无方得大了悟。

　　颂曰路边拾得松毛刺叫卖江西好琢针不是绣工能辨别一生误赚此身心。

　　德山见龙潭。

　　颂曰侍立更深门外黑纸灯吹灭晓光赤烈焰堆将瞢董烧沧海抒干无一滴浩气凛然刚毅不失龙潭涨起秋涛好看千峰寒色。

　　德山见僧入门便棒。

　　颂曰一生侠气最难平垂老犹堪作宦行不惜黄金曾结客几人肝胆论交情。

　　宝寿石雨方禅师初阅楞严至如汝文殊更有文殊处身心世界打成一片后因病值云门上堂曰放下着师通身庆快呈偈有会得竿头舒卷意放生原是钓来鱼门痛加呵斥后闻僧举大慧剥荔枝话遽豁然轩渠一笑。

　　颂曰世界身心辊一团微吟爱客上危滩钓来放去清风远庆喜徒劳倒刹竿。

　　愚庵三宜盂和尚参云门闻上堂高声曰放下着师不觉掀眉一笑门问怀州牛吃禾为甚么益州马腹胀师曰问取露柱曰只如树倒藤枯毕竟句归何处师曰长江翻白浪曰尚疑你在师遂呈偈曰石伞峰前玉一溪逢源那说动舟迷落花无限春山暮得路还家听鸟啼。

　　颂曰玉尺冰壶世莫俦更何余物显家猷只将一片炉峰雪洗尽烟岚入海流。

　　瀛山雪关訚禅师参博山事槽厂因见磨鼻拽脱忽有省呈偈曰直下相逢处由来绝覆藏舌头元是肉嚼碎也无妨一日山令首众问如何是人天眼目师曰顶门上曰还假照鉴也无师曰君不见山曰不虚参见作家来师掩耳而出。

　　颂曰卢生卖药悔气撞着磨鼻拽开舌头碎嚼君不见博山炉内火星飞大海鱼龙尽烧杀。

　　为霖霈禅师一日鼓山落堂举马祖一口吸尽西江话曰此语即道得八成还有道得十成者么师进曰某尽力只道得八成山乃呵出师一夜不安至四鼓方卷帘豁然大彻次早上方丈曰某今日有个十成语举似和尚山曰汝作么生师乃背身叉手向前曰请和尚鉴山曰好与七藤条师礼谢山曰吾之法眼尽在汝躬善自护持。

　　颂曰好语十成道不难伤心事在卷帘看闲敲石鼓消遗恨铁汉闻风亦胆寒。

　　玄沙遣僧送书上雪峰峰开缄唯白纸三张问僧曰会么曰不会峰曰不见君子千里同风僧回举似玄沙沙曰者老和尚错过也不知。

　　颂曰玄沙白纸三张雪峰恶心一片傍观焉得亲疏骨肉自相扰乱茫然江上游鳞蹉过山头老汉晓日射危巅秋光媚断岸。

　　洞山与泰首座冬节吃果子次乃曰有一物上拄天下拄地黑似漆常在动用中动用中收不得且道过在甚么处座曰过在动用中洞唤侍者掇退果桌。

　　颂曰掇退茶筵战一头洞山谋略暗输筹果珍虽未沾牙齿自古青蓑胜墨裘。

　　玄沙与天龙入山见虎龙曰前面是虎沙曰是汝阿虎归院龙乃问适来山中和尚尊意如何沙曰阎浮世界有四种重障若人透得许出阴界。

　　颂曰白额当途利爪牙善降深爱老玄沙风声秋色山前路行客纷纷乱晚霞。

　　西园昙藏禅师自烧浴。

　　颂曰卜得仙岩隐兴长芳辰忽已换春光秋风红叶飘无尽游子深寻话夕阳。

　　龙潭未出家时为饼铺住在寺前每日将饼上天皇皇受已却留一饼与之曰惠汝以荫子孙曰是某将来何以返言惠汝皇曰是汝将来复汝何咎潭因有悟入遂投出家。

　　颂曰馈饼十枚返惠一个过后思量转成滞货天皇老已勘破博得伽黎搭半肩看来原是遮羞布。

　　沩山与仰山摘茶。

　　颂曰百花三月上林开花里相逢醉一杯彼此含情说不尽塞鸿飞去又飞来。

　　赵州因僧辞州曰甚处去曰诸方学佛法去州竖起拂子曰有佛处不得住无佛处急走过三千里外逢人不得错举曰与么则不去也州曰摘杨花摘杨花。

　　颂曰桃花开遍柳成阴误我春光转忆深不识西泠旧知己画船几个在湖心。

　　傅大士顶冠见武帝因缘。

　　颂曰一无成三不就面对君王事难遮覆笑端从此落人间得到驴年也依旧。

　　僧问赵州曰承闻和尚亲见南泉是否州曰镇州出大萝卜头。

　　颂曰昼明夜暗人人晓触着舌头胡乱扫镇州萝卜太夸张何曾见得南泉老。

　　雁过长空影沉寒水话。

　　颂曰一声秋雁过长空惊起憨眠蓑笠翁目送残云归远岫高飞玉兔上梧桐。

　　僧问叶县如何是学人密用心处县曰闹市辊毬子曰意旨如何县曰普请众人看。

　　颂曰闹市丛中辊绣毬红尘不顾扑人头热时何必真甘露止得渴来即便休。

　　僧问正法眼密庵答破沙盆。

