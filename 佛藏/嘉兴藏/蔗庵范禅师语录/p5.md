<!-- { "loadSidebar": true } -->
　　佛成道解制上堂曹山三种堕云门一字关雪峰辊毬道吾舞笏以至千七百个老古锥巧说异端纳尽败阙争似瞿昙老汉于午夜明星出现时睹一回威音王脑盖一掀掀开舜若多骨髓一挤挤出虽如哑子得梦不能说似与人却解剑挂眉间符悬肘后尘尘混迹刹刹流形将黄叶当金钱尽止儿啼以石砂为至宝全周贫馁功业成于一时芳猷播于千古岂似诸仁向一色边坐住必欲到腊尽见梅开待雪消候春至此非汝等之咎有个绳头被山僧捏紧欲前不得退后不能今则时节既至自当放松任尔横行直撞良久曰出门尽是家山水不必临行问路头。

　　上堂嵩庭立雪费神若此黄梅舂碓为想徒劳以讹传讹将错就错流分千派门埒五家不惟孤负先圣亦且埋没己灵资圣今日正其讹举其错直指向上一窍以拂子击禅床下座。

　　诸化士归上堂古道寂寥真宗淡薄弃本逐末万别千差坚空生忍辱始能化邪归正大满慈辩才才好说无为有若遇个中人全施牙爪播扬家里事不惜眉毛有时即宾是主有时即主是宾长街短巷古庙深村神头鬼脸出没非常是知一粒米一茎菜一钵饭一碗羹诘其根元不是虚妄而至人莫不饮食有望知味者奋狮子威踞地哮吼一声以图酬恩报德岂复冰清水冷影响毫无带累山僧拖泥落草只得烦木上座出来振作一番管取如雷如霆如旦如晓非道弘人人能弘道卓拄杖一下。

　　诞日上堂跳出娘胎着甚由天边云鹤水边鸥大悲手眼通身是难掩崚嶒面上羞大众且道有甚么羞祖鞭不能提策世道无力弥缝盗饮化鹿痴泉误中云门毒矢狂心鼓炽驰走四方与无手人行拳共无舌人相骂到底自己吃亏其志将雁过长空云归远岫皆因脚跟不稳未免起倒随人趯翻狮子窟闯入野狐群把柄破木杓谓是曹家女要配洞山主中尊贵调无弦琴拟奏太古之韵架蓬蒿箭欲当八面之锋陆地上捞鱼大海中捉兔不惟勤苦多而见功少其柰兜破半边铁网甚为懊悔既到不惑之地从前打一算盘总消归在五八得四十喝一喝。

　　上堂竖拂子若恁么画楼人不见不恁么花下鸟先知恁么不恁么凭君子细看日用寻常不可造次山僧分明说了也击拂子石马痛加鞭铁牛常叫屈。

　　上堂举昔日那吒太子析肉还母析骨还父然后现身而为父母说法大众只如骨肉尽情析还父母身又如何现法又如何说蓦竖拂子曰那吒太子现身也且道说个甚么法微尘大须弥小谁不知谁不晓风清陌上暗香浮梅花吐玉成瑶岛掷下曰恁么会是恰好。

　　立春上堂六九头五九尾春到人间童歌陌上风和日霁鱼跃鸢飞土牛鞭背石马试蹄空劫事头头露现最上机处处彰明彻骨彻髓无獘无私非圣量所知岂凡情可测不着佛求不着法求不着僧求然资圣不避截舌而作此委靡态度贵要大家知有召众曰如何是知有底事狐怕踏冰行蛰喜望雷动衲僧高枕眠不得做春梦喝一喝。

　　元旦上堂昨日旧年去今朝新岁来新旧有迁讹诸法无变异所以山川不移其位日月不改其明佛殿元居正位僧堂不离偏方人物形貌一切如常壮者自壮瘦者自瘦长者元长短者元短鸟翔于空兽行于地是法住法位世间相常住然而淑气先盈劫外晴光溥散域中不妨以旧为新以短为长以正为偏以先为后能令法界情与无情一切众生同入旋陀罗尼大三昧门蓦举拂子招众曰来来吃金牛饭饮洞山茶穿睦州草履擎秘魔木杈巷陌聚落随意玩烟霞东一群西一队商量浩浩地不过要茂宗支于鸡岫殿盘石于汉家玉笛一声来凤曲竹篱茅舍尽梅花诸仁者得此活泼天机且道承谁恩力春光无向背品物自亨嘉。

　　上堂黄梅时节雨水得宜村庄野老心目开明贫富不用费力高低尽好栽秧黄瓜连夜开花笳子登时蕃茂泥中蜿蟺歌扬第一义水里青蛙展演向上机尘沙世界凡圣含灵便得无量安隐快乐是汝诸仁且如何理会偈曰攀缘易断世间情憎爱难除是衲僧打湿眉毛无处晒终朝斫额望天晴。

　　上堂按牛头吃草我无能焉扶胡狲上树人所耻也方丈里苔花绣壁法堂前草色盈阶释迦有足插不入达磨有口开不得或有出众道资圣长老伎俩也只如此许你是个人重赏三十乌藤良久卓拄杖。

　　上堂举天皇因龙潭问曰某自到来不蒙和尚指示心要皇曰自汝到来吾未常不指示汝心要潭曰何处指示皇曰汝擎茶来我与汝接汝行食来我与汝受汝和南时我便低首何处不示汝心要潭伫思间皇曰见则直下便见拟思则差潭当下有省师曰龙潭所问实是由衷天皇所畣直披肝胆会天性于斯时原非异种定父子于此日岂是无根其柰将石头基业瓜分割据至于后世递相鼎沸不已姑置勿论且那里是龙潭悟处良久顾左右曰汗血无人识雄心两鬓知。

　　上堂疏顽不善阳春曲爱唱吴歈闹市来青嶂白云浑没有酒楼肉案语全该还有同腔合调者么良久曰渔舟泛泛秋江上风笛悠悠听落梅。

　　解夏上堂举洞山示众初秋夏末兄弟或东或西直须向万里无寸草处去师曰洞山指个去处可谓安隐无忧尚在遥远险绝难到石霜闻曰出门便是草岂非心存共济契比断金明安曰直饶不出门亦是草漫漫地多因留别意得写送行诗三个老子寻常气陵今古门墙峭峻一切人攀揽不及到此时节为甚大家向草窝里东倒西擂资圣则不然秋风在野白露横江天地始肃自恣日临兄弟或东或西乃卓拄杖曰切不得离却者里。

　　达磨忌上堂嵩山面壁神逃鬼避葱岭归欤风清月霁秪缘遗下一只皮鞋致使乾坤烟波鼎沸今日不肖远孙将条龟毛绳子穿却鼻孔绳头在山僧手里要他生也得要他死也得且道有甚凭据喝一喝。

　　上堂细入无间不言其小大包乾象匪谓其深蟭螟眼里放夜市虚空背上辊灯毬释迦弥勒文殊普贤直得望崖而退何故如此不当于时不足以立事顾左右还容得山僧么便下座。

　　结冬小参无常老病不与人期唐弃光阴宁无太息诸兄既来聚会山僧敢不输诚先若约法不严后必研核无实后进初登念念攀缘不定活猴子且教潜伏久参宿学心心恪守无功死蛇头一任放开资圣虽丰薄于诸方不一而致化于上世则齐勤虑求索勉整家筵藜藿作羹粝粢为饭量腹而受随意而飧既无内顾以乖其志亦无外缘而成放逸黑漆桶底未曾脱落彼此男儿莫生退屈坚确精神讨个分晓勿谓今日不会而有来日勿谓今年不悟而有来年须知洞山道有一人在千人万人之中不背一人不向一人且道是甚么人若识得此人面目则诸佛诸祖面目也见父母未生前本来面目也见长安世界坐致太平一切处自在无系一切时无所过患其或迟疑不决图远希功拍禅床曰深夜剔银釭细把家书读。

　　结制上堂止止不须说我法妙难思释迦老子作此语话犹是狂奴故态资圣寺里适结制之日不妨将微妙广大法门尽情宣说明生死之本达利害之源当知出没四生飘流六道孤露伶俜备常艰苦今若不省更待何时此是有志者之所能为要与本分事相应太远在举拂子曰一切事向者里及尽去始为不负青春高卧不嫌屋陋喝一喝。

　　上堂至富不在多财至贵不待高爵惟在爱见习漏潜消贪妄情关顿启自然捏聚也在我放开也在我波之以水离合自如拳之以掌屈伸由己终日语不落筌蹄终日默不居阴界我为法王于法自在富则异矣贵亦可知且与父母未生前底消息相去几何掀髯独立丹霄外远数芦汀白鹭飞。

　　上堂佛说一大藏教是拭疮痏底故纸取之则染污祖师千七百则葛藤是祭鬼神底器具用之则祸生古人恁么提持也觉大有径庭不近人情资圣者里底事一切寻常会得教意即是祖意楚璧隋珠增大光彩会得祖意即是教意泥猪癞狗逞大威雄昨日雨今日晴饭罢檐前立看取铁船水上行以拄杖一画曰闲愁遗恨一笔勾清。

　　上堂赵州眼光烁破四天下从古至今皆以古佛尊之看其僧问狗子佛性一个无字酬之不知断送多少人命根瞎却多少人眼睛英灵汉识得者般利害一切事如将利刀劈竹节节应手而开更拟奇妙揣测差别商量敢保驴年梦见召众曰佛性有无且置唤甚么作狗子一僧作狗吠声曰嗥嗥师曰者畜生人却不会咬在者里觅甚矢橛良久掷拄杖看看便归方丈。

　　上堂举洞山曰体得佛向上事方有些子语话分僧问如何是佛向上人山曰非佛云门曰名不得状不得所以言非师曰二大老气味虽殊肝胆相若要提持佛向上事且缓缓地资圣者里向上向下总没交涉佛是雪山冻馁饿夫试听一颂世上浮名不足图山头高卧亦知迂风流乐事追元亮玉马金貂换酒沽。

　　上堂南天台北五台踏破多少草鞋历过无穷烟水听人所说底尽情呕出自己肯重底飏在一边如何是诸仁亲切句良久顾左右曰六六元来三十六。

　　腊八上堂师辴然而笑顾左右曰大众你道何故好笑为笑悉达太子是痴呆汉青宫正乐年尚幼冲胸中包含一个天大的妄想靡假毫力要趯翻生老病死陷阱不加寸刃欲剿除根尘结使魔军是以弃捐万乘尊荣深蹈千寻雪顶冲寒冒暑啮檗吞麻受辛苦经险难智竭心枯干瘪赢瘦六载陶炼只成得一个心中无事底凡夫三有界中如何为冶为型四生海里如何作舟作楫况处处台边有月家家灶里生烟古今不异愚智皆知尽谓伊夜睹明星悟道不识悟个甚么是所以笑而忍俊不禁虽然勉说一偈为世尊解嘲趺坐深山夜正寒长庚一见偶成欢奇哉一语传人耳万古提撕作话端。

　　除夜小参释迦不曾出世壶中自有乾坤达磨不曾西来瓮里何尝走鳖盖谓人人有一段大事因缘便与佛祖无别匪藉勤劳肯綮修证自是汝见不真信不及突然生得许多头角是非纷然向外求索千乡万里徒困水云及至诸大祖师递相出兴多方勉谕百计揄扬不过欲诸人立地构去免得受屈正如卢生欲起膏肓必死之疾药以灵丹其柰不善服者执药成病反怪良医所以资圣从来行平坦之路高简素之风一法不敢盖覆一事无以隐藏故从年头至年尾靡不以此段大事因缘深相委托自是汝等认一机当稳密田地守一境为极乐家乡怠玩拘留不肯克绍到腊月三十夜开口便错动步即乖痛棒无功热喝无益不免道个梅花多耐冷信有远香飞。

　　元旦上堂柏子香烧瓦鼎烟人人彩服意陶然一心诚对青天祝还我丰饶大有年惟祖师门下无许多闲事饡饭饱飧酽茶酣饮殿上磕倒黄面老释迦门外喝退长汀憨布袋内不知有自己出入外不见有世境迁移新年有佛法墨上添煤雪中加粉新年无佛法送往迎来无处回避到者里新旧有无不消提起世法佛法放过一边遂拍案顾左右曰且喜天下太平法王自在。

