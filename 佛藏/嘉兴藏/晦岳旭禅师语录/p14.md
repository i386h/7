<!-- { "loadSidebar": true } -->
　　韦驮师拈杖曰你有宝杵建新我有拄杖革故扶起者个破沙盆须是大家出只手。

　　佛殿过去已过去未来尚未来现在坐道场未审是阿谁仰视云二千七百年来事端的今朝不识伊。

　　千佛阁一佛出世千佛赞扬千佛说法那个是主拈香礼拜。

　　范相国祠相国是地主山僧是寺主若要丛林振兴赖有置富奇书。

　　观音殿圆通自在有感必应令斩新条必恭必敬。

　　伽蓝堂有则公案未曾了却今日又来特共商量且如何是商量底公案秪揖云你知我知。

　　祖师堂面壁九年成钝置安心一法太馍糊递代相传无一事儿孙多是少良谋。

　　据室临济吃黄檗三顿棒似拂蒿枝抱赃叫屈百丈再参马祖一喝三日耳聋含血喷人检点将来犹是钝汉镬汤炉炭里藏身刀山剑树上走马底必死之症若是出格丈夫另有生涯卓杖一下云杀人须用杀人刀活人定有活人剑。

　　是日众檀护设斋请上堂师至法座前拈请启曰三回推不脱蠡水又观光赴个好时节道谊出寻常恁么会坐断天下人舌头不恁么会却请对众剖露韫石大师宣启毕师曰事既如是理宜进前那堪退后若要起模画样难免带水拖泥便升座拈香云此瓣香荡荡乎至神至圣巍巍乎至贵至尊明同日月恩重山河奉为祝延
皇帝圣躬万岁伏愿寿等恒沙福同须弥此瓣香夙承佛记示作王臣恭为本省文武郡邑僚采诸大尊官伏愿位安磐石福同大川此瓣香根蟠毗耶枝敷鲁国恭为阖郡绅衿士庶现前请主诸大护法伏愿寿山高耸福海洪深长为法社池城永作
国家梁栋此瓣香奉为诸山知识本寺耆旧伏愿不违佛敕而共证真常悟自本心而同游法海此瓣香奉为本寺开山和尚历代住持诸大禅师伏愿不违本誓运慈航而普渡迷情乘大愿力示方便而广导群有此瓣香波旬畏避人天钦仰供养本寺堂上开法第一代先师翁介老和尚伏愿生生世世阐佛祖之心宗刹刹尘尘作人天之师表乃于怀中拈出云此香名不得状不得三世诸佛不识历代祖师不传天下老和尚不会曾于碧云深处得来今朝第六回拈出供养筠庵先师山铎大和尚用酬法乳敛衣就座学山大师白椎毕师震威一喝曰狮子哮吼声动天地野犴潜踪狐群绝迹全机大用谁是作者韫石问昔日世尊说法天雨四花今朝和尚升座有何祥瑞师曰天晓霞光铺大地日午云兴法雨新曰恁么则人人皆瞻仰个个尽蒙恩师曰知恩有分曰祖席重光即不问正法眼藏若为宣师竖拂子曰高着眼看曰灵山一会今日俨然师曰自古自今问鸳湖流水秋光老插汉苍松翠色浓今日众檀请和尚复住祖席设斋请法有何福利师曰端坐受供养施主常安乐曰诸方参学无一法可弃无一法可取生死作么生透师曰你唤甚么作生死曰久闻明眼宗师今日觌面不虚师曰阇黎莫分外师左右顾曰还有问话者么良久乃曰深惭薄德愧先宗去住随缘任业风宿债难逃犁耙苦铁船又驾到天封山僧离金明十有一载适承众檀不忘灵山付嘱深念祖席荒落翰牍远颁命升此座怎奈人天众前实无一法可说今日事不获已依旧湖天空阔海月高明陶朱里殿阁参天范蠡湖雉堞横岸金光明殿舍那慈尊与文殊普贤观音势至山河大地水鸟树林同此一音演出摩诃般若无上妙法于无量世界建立无量法门广作无边佛事令大地无量众生并现前缁素各各明自本心见自本性坐菩提场成最正觉亦各同声宣说无上妙法以此功德上祝
圣寿无疆天下太平万民乐业且道承谁恩力喝一喝曰荡荡尧仁敷化日雍雍舜德享熙年结椎下座。

　　当晚小参天封室幽奥难窥古龙潭渊深莫测若是吐出野狐涎脱却鹘臭衫的入我门来心境俱泯莫存知解还有向者里着得一只眼底么良久云诸兄弟此个事大非容易若有一法能过者即为剩法拈拂子挥一挥云是甚么乾矢橛更有一偈大洋海底抟飞鸟须弥顶上捉游鱼蟭螟睫上驱雷电点水冲开碧落图复举僧问介师翁按倚天长剑奋踞地狮威学人上来请师一接翁便喝僧曰者是方便门头句如何是正令全提句翁又喝僧拟进语翁便打师曰者僧有搀枪夺鼓之勇惜无挥戈驻日之能介老人虽则正令全提怎奈不能与者僧抽钉拔楔新金明则不然或问学人上来请师一接劈脊便棒如何是正令全提句脱下衲衣更与一顿者僧自然百了千当众中还有另出手眼者么良久鹤有九皋方翥翼马无千里谩追风。

　　新鞔法鼓小参盐官以虚空做得须弥槌底只是者个王老师不打底只是者个金明不用裁割虚空移动须弥务要打著者个直得声闻于天大地震动故使满面光辉斩新气象拈拄杖作敲鼓势云还闻者个么轰轰声不已裂裂九天闻。

　　晚参赵州道今夜答话去也德山道今夜不答话一个有纵夺无杀活一个有杀活无纵夺且道那一个有杀活那一个有纵夺若有超宗异目底试出来分疏看有僧出礼拜师以杖抵住曰问话且置一边有则紧要的事我共你平实商量僧曰是甚么事请和尚举师曰我若答上座话却违他德山老人我若不答上座话辜负赵州古佛且道答即是不答即是僧茫然失色师曰上座莫着忙我共你商量底还他赵州我不答你话便是不违德山你且归位着别请一位商量二僧竞出师曰似者般汉有甚么限遂起身归方丈。

　　师诞日陈门戴全福设斋请上堂性天朗耀三际洞明而神智廓通觉海汪洋八表弘开而慧机普应达死生于不二阿僧祗劫秪在而今会凡圣于一源无边刹土不离当处并乾坤而永大同日月以长明一道灵光万古显现世出世间自在自由所以道似地擎山不知山之孤峻如石含玉不知玉之无瑕在圣不增处凡不减恁么会得十方世界总全身百千法门皆自己举一步踏碎毗卢顶门示一机揭开释迦脑盖直如当空杲日匝地清风明明绝覆藏历历无回互竖拂子云还识者个么良久云虽知造化通元会不觉霜花两鬓生复举世尊初生话毕师曰释迦老子逞一时口快料天下无可敌者实谓耀古腾今检点将来不免通身剑戟后来云门云我当时若见一棒打杀与狗子吃贵图天下太平者一棒虽则知恩报恩怎似鹘立当风不免傍观捧鼻金明则不然我当时若见便向道瞿昙老师且莫作怪大众且道与云门一棒还有同异否良久三十年后。

　　大礼节上堂群阴剥尽一击轩边竹三茎两茎[利-禾+佘]五茎四茎曲一阳来复天封室畔梅一枯对一荣含红又含绿皓布裈不洗定是无来替换老慈明揭榜放尽痴憨且道者两个汉意在甚处九九八十一从头数今日寒食一百五岸柳翻新碧蓦竖拄杖曰金明拄杖忽地报道衲僧家有个好消息且道是甚么消息卓杖一下曰参。

　　示众十五日以前铁橛钉虚空十五日以后特石吐红莲正当十五日僧堂里一队汉禅不会参教不会听强要把钵盂安个柄仔细思量人情都如此何独苦沉吟阿呵呵缺瓦能支漏废铁堪打钉。

　　王继望荐父荆门公请对灵小参竖拂子曰妙道幽玄本无生灭之相真心湛寂了无去住之机故曰生本无生死亦无死夫生者寄也死者归也荆门王公素讨死生之学临行略无留碍是深达寄归之征也与么则死生皆一游戏场耳今日山僧又作么生即得喝一喝曰凛凛神风超物表西方此土任遨游。

　　蒋鸣竹居士为母请对灵小参大道不分男女相真心妄执死生机圆明一点超情谓秽土莲邦任所之以拂子击香几云蒋母王君还会么于斯会得生死无拘罪福无门又击一下云等闲步步青莲界脑后圆光奕世明。

　　腊八上堂黄面老子初生下时可谓气概超群千古之下无不嗟叹奇哉及到雪山错尽锐气至腊八夜半被个明星换却眼睛纳尽败缺致令后世儿孙一代不如一代仔细检点看者老汉大似迅雷不及掩耳乃合掌顾众云低声低声。

　　示众腊月二十五海底泥牛吼蓦跳上须弥虚空遭一口痛彻帝释心迸破云门普打落达磨门牙一缺至今难补。

　　除夕小参一年今夜结交头百炼精金未可休范蠡湖边风韵古旧桃拔却换新符前街后弄槌锣打鼓张公醉倒恰是李公吃酒陶朱里畔槜李亭忍俊不禁翻身跃在拄杖头村歌社舞露柱灯笼扬声喝彩大家一曲莲花乐市心里石敢当府署内点将台递相欢呼且道呼个甚么二十四坊地神河神草木树林神勾芒社令神一齐报道大清国土内来岁定丰收复举径山南明祖云前年年鼻孔没半边去年年两眼不能全今年年三十精骨献青天我禅已说了诸人作么参师曰径山老人把一身筋骨抖得伞伞的全无半点气息致令天下人听之以无声闻之而不臭检点将来大似贫恨一身多金明则不然前年年北固山头朔雪寒去年年大觉门前车马喧今年年蠡湖风景别人间我本无禅可说诸人不必用参。

　　元旦上堂元正启祚万物咸新拄杖头花开五叶拂子梢万卉丛生海底泥牛吼皓月云中铁马斗芳春三千大千喜气森森以杖作书字势云岁朝举笔万事通亨。

　　人日示众万物最灵宣哲维人千古法令万世权衡知微知几有君有臣为天下法而天地莫与之争为百世师而日月莫晦其明且道是甚么物有恁么通彻良久自古圣贤犹不识造次凡流岂可明。

　　元宵上堂才贺新年便庆灯节恰逢惊蛰雷鸣昨日昨日闻雷今夜见灯灯中无雷响雷中无灯色闻见各分明古今无差忒与么见得透毕竟是何物拈杖召众云高着眼看夜叉头上火炎炎舜若面门红烁烁蠡湖潭底卧龙惊等闲吞却天边月(是夜无月)。

　　佛涅槃日上堂老释迦太狼藉四十九年弄巧成拙双林树下纳尽败缺风落桃红千载泪碧嶂猿啼肠九折个中谁是丈夫儿波旬嫉姤今方歇。

　　大士诞日上堂蓦卓拄杖曰观世音菩萨以大悲愿力来拄杖子上示现受生具三十二相八十种好四无量心六波罗密从肉髻中涌百宝光光中演说无碍大陀罗尼法尽大地众生触斯光明得大安隐闻斯妙法证无生忍只如现前缁素还见此光闻此法么若也闻见不昧且道观世音菩萨在甚么处者里会得诸佛常现前亦不负诸人庆祝之诚于斯不会山僧有个方便令汝各各亲睹大士慈容去又卓杖一下竖起曰还会么众无对师曰啼得血流无用处不如缄口过残春。

　　清明小参柳堤桃岸欢歌共唤踏青罗绮拖嫩绿两杯三杯醉舞春风向晚归荒冢棘墓悲号各诉冤苦纸钱分野色五声六声哭到斜阳泪满襟看他喜的喜忘人世哭的哭到伤心时人不识死生身几把柔肠都拆碎殊不知人世嚣嚣总是个如幻三昧良久还会么去年新冢生青草来岁今人何处踪。

　　上堂春日和融翠霭芳丛春风淡荡碧虚摇漾野浦翻归鹤之云桃花跃锦鳞之浪处处宝所头头华藏睹一尘而见百千诸佛闻一声而证无量妙心与么则启口道着动步踏着大众秪如道着踏着是个甚么蓦以杖靠壁云拄杖忽然靠却壁恰值今朝三月一。

　　晚参范蠡湖头一轮月万里无云光皎洁门外几多痴钝流相将把手拽不入忽拽入撞倒佛殿里露柱走遍天涯无处觅阿呵呵历劫何曾异今日。

　　示众最初一句未可商量末后一句始到牢关者里见得彻拈头作尾也得拈尾作头也得放去收来以拂子画○相云总不出者个格子若是向上一路未许观光要识向上一路么挥拂子云举手劈开鸿蒙窍无人相共话威音。

