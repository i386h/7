<!-- { "loadSidebar": true } -->
　　小参举赵州因僧问如何是祖师西来意州曰庭前柏树子曰和尚莫将境示人州曰我不将境示人曰如何是祖师西来意州曰庭前柏树子师曰庭前柏树子个个逞唇觜不向枝上觅便寻枯椿底三生六十劫正如春梦里堪笑老赵州平地风波起令彼陆沉客尽作摸壁鬼。

　　临清大悲寺妙云法叔和尚请上堂机旭来景德人事了独坐千华台畔思惟如是事三百六十日欲觅起处了不可得今日法叔和尚命我于不可得中现身与诸人说此秘密法门然未出方丈已与诸人道破了也诸人未出僧堂已荐取了也倘有不会我乘法叔威神向第二义门谩你诸人去拈拂子一挥云剪四渎之水裁五岳之云雕荆山之玉研赤水之珠将洞山麻三斤缚住以秘魔杈叉放三塔尖头把盐官扇子扇着云门乾矢橛娑竭龙宫火发烧杀赤县八万四千家惊起无数风神火神水神地神共力相助调鼎和羹悉成醍醐上味景德款款的向三塔湾兜裹拈来摊向诸人面前船来陆来一任横咬竖嚼构得的永除饥疮之患放旷自由构不得的急须构取免致作贱人若是出格道流另行款待以拂子召众云还会么设不会山僧面目现在若有个不受人瞒的我试问你秪如普化道来日大悲院里有斋日道天台山罗汉几个不赴请众无对师指露柱曰赖有者汉证明。

　　龙兴和尚忌拈香年年九月十五顿觉大地震动插香云记得碧云山里曾遭踏背脊如今又不痛顾视左右云还知者老汉利害处么以手掩鼻云吽吽。

　　佛成道日上堂拈杖云只者个本自无迷悟从何立非声非色何见何闻释迦老子诳惑不少于二千七百年前捏出一个卦文赚却无数英雄东卜西卜到今日虽则爻象分明直是有凶无吉何也荧惑临宫殃祸重重蓦卓拄杖云幸有水德星化解然则如是且道释迦老子当时见的星在那一爻上看乃扣齿三下云千灵万灵不顺人情。

　　挂历代祖帧拈香者队老古锥头头相似面面相亲将达磨一宗以讹传讹如盲摸象各说异端致令后代儿孙依模画样渐见乌焉成马龙渊恁么道且以何为证良久云曾记王二郎二十年前亲在他屋里西北角落头过来喝一喝便烧香。

　　除夕小参景德今夜分岁无可管待诸人若烹北禅牛太煞伤慈若烧法昌火浪费常住若炊黍米饭恐邻僧兴叹若唱村田乐有犯毗尼且如何即是者里着得一只眼庆快平生得大自在又云常住三百六十亩僧田出帐收租纳税了到腊月三十日仓库无颗粒之余拍双空手送残年山僧与么道只得一半且那一半在什处卓杖一下云来朝更有新条在恼乱春风卒未休。

　　元旦上堂卓拄杖云新年头行新令万象森罗齐乞命释迦弥勒暗吞声文殊普贤偷眼听惟我龙渊一众必恭而必敬蓦竖拄杖云拄杖子　跳上三十三天向东海龙王鼻孔里翻身透过七金山走遍四天下仍归本处向诸人道将谓紫微摄政却是太岁临宫卓一卓。

　　立春上堂东皇施正令寒岩枯木花柳岸垂金线汀洲涌碧沙煦日融融兮铺大地之锦绣和风荡荡兮灿遍界之文章飘缈白云纵观写出飞禽迹优游渔唱等闲惊起卧龙吟有情公子逐野马于长途无心道人驾白牛于宝所寒山子寒山子惺惺寂寂寂寂惺惺相携把手诉衷肠底事分明绝比量不知春色无高下返怪花枝有短长。

　　解制上堂尽十方是个大圆觉海无内无外何解何结结也在里许解也在里许山僧一向孤迥迥洒落落来者不用锥去者不用钩一任朝捷鱼蚬暮宿古庙醉李亭畔看梅花吐白雪之香烟雨楼前听桂桌泛碧波之浪南天台北五台从教眠云步月东蓬莱西太华何妨玩水观山虽然如是布袋头依旧在山僧手里蓦唤侍者者应诺师曰看脚炉里有火么遂起身云尽道季冬极冷不觉孟春犹寒。

　　灯节晚参十五日已前雪覆千山十五日已后云散长空正当十五日月到天心风来水面与么时直得石女云中高拍板木人海底细吹笙灯笼跨鹤绕南斗露柱骑牛舞北辰不是神通妙用亦非法尔如然我见灯明佛本光瑞如此。

　　佛涅槃上堂生无来处死无去处释迦老子向甚么处去莫教休去歇去么断绝往来么杳无消息么龙渊今日直得口挂壁上又怎怪得诸人蓦竖拄杖曰释迦老子来也诸人还见么掷下云丈六金身紫磨色年年记取是今日。

　　天台护国梦颿和尚至上堂大道虚旷绝彼绝此圣智圆通无内无外天地难况其远日月莫方其明了无形相之可窥何有古今之能间恁么时将五位入三玄内拈人境来宾主上亦不剩一丝亦不减一毫上下并四维无有偏正回互然则如是有一句子不从迷悟得不向圣凡求且道在甚么处设使周遮却请护国和尚与你道破。

　　李广植广桓昆玉荐严明经真寄居士请小参生为死之因死为生之果因果甚分明去来无拘缚真寄道翁幼探洙泗之道晚明少室之宗气度超然胸怀洒落钦闻德音遍布鸿略超伦丛林赖以匡扶法门藉以振兴忽云老宿相邀不期半路抽身莫是龙华曾有约内院同敲太古音么震声一喝云月恒庭际月皎皎满目光辉意俨然(居士自谓撄宁和尚相邀预定日期请诸山知识至舍念佛说偈而逝)。

　　雨霁示众雨歇天晴日出风来水面纹生陌上桃花露出灵云面目圃后翠竹张开多福舌根梨花飞白雪细点苔阶铺蜀锦榆荚吐金钱撒入螺窗喷海珠驿路儿童摘杨花而搓玉弹湖边渔叟垂香饵以钓金鳞头头显佛祖真宗处处彰普贤境界山僧拄杖忍俊不禁向青云里打个筋斗却来与诸人露个消息卓一下云六宇阴霾都扫却顶门迸出一轮红。

　　端节上堂今朝五月五陌上莺啼柳蚕眠剥茧时桑柘露拳肘村巷乐升平欢歌载道路东舍赵三娘独饮雄黄酒醉倒谢大叔赤脚骑艾虎等闲穿市过咬杀云门普赤口白舌神忙忙钻入土撞着地行鬼一击忘前后拊掌云阿呵呵文殊与普贤拍拍成妙舞。

　　示众举法眼问永明云隔壁闻钗钏声即名破戒现见金银合杂朱紫骈阗是破戒是不破戒明云好个入路师曰若有个入路薰风自南来殿阁生微凉若无个入路花须连夜发莫待晓风吹卓拄杖曰直饶恁么会堪作甚么颂曰隔壁闻钗钏即名为破戒好一个入路于法观自在。

　　上堂月生一万象森罗眼睁赤月生二昆仑跃上扶桑树月生三虾蟆吞却水中天拈拂子竖起云还有与龙渊拂子相见者么良久云见之不取思之千里遂掷下。

　　示众举南泉问黄檗黄金为世界白银为壁落是什么人居处檗云是圣人居处泉云更有一人居何国土檗叉手而立泉云道不得何不问王老师檗却问更有一人居何国土泉云可惜许师曰一人向虚空里凿窟宠一人看锢鏴着生铁二俱总成戏剧山僧若作黄檗待问更有一人居何国土劈面便掌直饶南泉有滔天手眼也无摸索处颂曰黄金世界白银妆古殿苔封坐未央更有一人何国住时流切忌错商量。

　　上堂夏日热夏日长薰风户外来两腋生微凉郭公鸣远浦姑恶憩南塘蛙声数数胜鼓吹夏虫唧唧别宫商禅和子细思量眼中见色耳里闻响切不得昧却他古佛心王。

　　钱涵六居士荐室姚氏请小参一点灵明彻古今涅槃生死等埃尘者回亲识娘生面遍界清风动地生竖拂子云者里会得生本不生灭本不灭生灭一如真幻不二且姚安人即今在甚处安身立命咦一超直入菩提岸此土莲邦任往还。

　　上堂今朝八月一湛湛秋光寂鸿雁北地来长空露遗迹万木渐萧疏五湖漾虚碧砧声到耳边般若波罗密。

　　示众景德门墙八字开朝朝云鹤去还来鸳鸯湖畔烟雨楼台行到水回路曲处几人含笑几人悲。

　　中秋晚参举马祖玩月因缘(颂曰)等闲无事下阶游两盏三杯兴不休各把衷情都诉尽至今清怨满山丘因事示众举永嘉大师云从他谤任他非把火烧天徒自疲我闻恰似饮甘露销镕顿入不思议观恶言是功德此则成吾善知识不因讪谤起冤亲何表无生慈忍力师曰永嘉大师恁么道理上即得若是事上且缓缓着景德即不然知事少时烦恼少识人多处是非多。

　　师翁介老和尚忌日上堂慈威普振于闽越浩气扩克乎大千踏碎佛祖顶　打开圣凡羁锁竖正法眼邪魔无处藏身截断淆讹真机流通遍界殃累儿孙不了祸及丛林何休以杖召众要见师翁面目么卓一下云秋风吹绣水落叶满长安。

　　小参僧问祖意教意是同是别师曰驿西桃花红塘南李花白曰和尚将境示人那师曰汝向甚处见山僧僧拟开口师打曰下坡不走快便难逢问如何是佛师曰仰面乌龟抱水游曰如何保任师曰腊月莲花火里开僧便喝师便打问师唱谁家曲宗风嗣阿谁师曰乘兴携筇登绝顶五云足底起龙吟曰恁么则龙兴嫡子蠡水真孙师曰刳心剖腹人难会细剪春风遍界吹曰万古碧潭月捞捷始因知师曰如何是你知的事曰看脚下师曰放汝三十棒乃举临济垂问有一人论劫在途中不离家舍有一人离家舍不在途中阿那个合受人天供养师曰落霞与孤鹜齐飞秋水共长天一色。

　　初祖忌拈香少林面壁九年不会唐言葱岭独自西归泥齐脚背一语何之惭愧无地可笑神光不惜好手换他空棺只履赚却后代儿孙一个个蹄踏蹄嘴对觜。

　　结制上堂僧问文殊为七佛之师因甚出女子定不得师曰方木不逗圆孔曰下方罔明菩萨为甚却出得师曰大似远客还家曰如何是定师曰铁橛钉虚空曰只如世尊为二大士与么教敕还是赤心为人还是把定封疆师曰汝道山僧今日还是为众结制为汝答话曰总在里许师打曰儱侗不少乃曰包天地而无外入微尘而无内无内无外圣凡一源百亿须弥世界细抹为尘于一尘量涌出无边香水国土拈杖一卓曰百千三昧无量法门总在者里恁么会去结在解处解在结中莫有不从结解而来的么以拄杖作钓势曰不是金鳞枉上钩复举女子出定因缘师曰是定不是定井底铁蛇照古镜出得出不得三人证龟成个鳖古今多少被热瞒三十乌藤犹未歇因甚如此仔细检点一一出女子定不得还有出得女子定的么喝一喝。

　　小参举世尊见文殊在门外立乃曰文殊何不入门来殊曰我不见一法在门外何以教我入门师曰者则公案自古迄今无人判得盖因情未尽耳过去已过去未来尚未来正当龙渊主持此事诸人不得造次我有六十棒要打不平何故世尊不拣己过寻察他非不合有门内门外见好与二十棒文殊不遵约束进退无礼不合生有法无法见好与二十棒还有二十棒山僧自领大众且道过在甚么处试指出看。

　　小参僧问如何是佛法大意师曰京口白菘味最佳曰某志诚请问和尚莫戏论师曰不戏论曰如何是佛法大意师曰金陵旱芹白更美曰此非戏论耶师曰大众证明僧伫思师打曰好恶也不识乃举天亲菩萨从弥勒内院而下无著问经称人间四百年彼天为一昼夜弥勒于一时中成就五百亿天子证无生法忍未审说甚么法天亲曰只说者个法师曰弥勒说的决不是天亲传的天亲传的决不是弥勒说的若道只说者个法直饶弥勒下生自救不了岂能成就五百亿天子证无生法忍耶天亲若果从弥勒内院而下待无著恁么问劈脊便棒免致后来许多尊宿向者个法里错会。

