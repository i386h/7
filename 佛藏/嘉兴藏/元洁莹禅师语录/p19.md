<!-- { "loadSidebar": true } -->
　　历观古尊宿辈所以得声驰八极美流千载者要皆以道德致非若世之丰功茂烈比丰功茂烈有时而尽而丰功茂烈之声誉亦随而尽之矣唯道德之入于人虽千百岁后苟一诵及未有不兴叹企慕至于赋诗咏歌追思而不已此其故何也盖诸佛列祖之所示人者无他唯道德而已而圣圣贤贤之所称述者亦无他唯道与德而已呜呼道德之有于人如此可不以一言而述之哉然际此末法称人天师者遍闾阎求所谓道德之有于身则星中之月实为罕见乃余于元洁莹禅师见其一人焉师为达磨第三十九世孙盖僧中龙象也今其嗣鼓山鼎公者自宁州云岩来持栎山愿公所纪师行状索塔上铭于余余以法门昆季谊不得辞因择其生平弘法利人与夫真履实践者约而言之用以俾后后之贤有所矜式云按状师讳净莹字元洁号睦堂扬州江都庄氏子父继芳母施氏梦老僧托宿有妊及诞盘坐多异征年十三失怙疑人死不知所往遂决出家志二十投金陵钟山脱白明年壬申走杭参弁山入就老人于报国问生死大事如何决了山曰谁将生死与汝师曰不知山曰汝向来作何行业师曰念佛山曰念者是谁佛是何物师窘无以对疑甚因从渡江结制戒珠苦参力究至忘寝食一夜偶举首见烧灯者忽有省觉根身器界洞彻无遗明晨入告山山曰汝还疑否师曰求信不可得安所容疑山默之师呈偈曰灵明廓尔洞彻十方随机应物体露真常山曰子只得其体不得其用师曰如何是用山便打又一日入室山举海底泥牛话问师曰毕竟是那一句师指旁僧曰者僧是绍兴人山便打师便喝山曰你者一喝落在甚处师又喝山直打出此师资所以称水乳契合者其在是乎乙亥从山圆具护国典巾瓶未几随之崆峒时有乱禅灯之作俑者山惧师秉命发藏典备考五宗世系以定其谱并集诸传灯传法机缘语为书曰传灯正讹甲乙间法门统系之变得辨白归正实籍之也然则师之为法门苦心在学地时已早具一副炉韝矣庚辰春山以从上佛祖授受事特为嘱累秋侍出迁百丈明年山化去师为扶龛还弁入塔罢即奉母入宁州新丰山效陈蒲鞋故事别号睦堂盖本此新丰去州南六十里当万山岑寂中云水流非真实为道者不得而至有至者师唯严其规励其参不肯少假辞色尝曰诸方五味具足我者里枯澹务重无甚快活汝来此觅个什么由是道风日远居者益众适百丈虚位侍御一贞宋公邀师继席使至师不纳贞以为当代高人不可强益重之涧饮木食不出山十有余年已而鄂蒲响其化绅衿三致请师唯峻拒至有排闼而劝者再师始从之以顺治甲午开法蒲圻延寿久酝新开一时抱道衲子惊谓见迟嗣有迁玉崖之上方匡之凌霄己亥迁吴兴弁山及维扬平山康熙壬寅迁宁州云岩己酉迁澧州药山辛亥迁越州云门及台之护国是为师九坐道场也夫一粥之缘关乎夙昔住持天选业有旧章师所坐道场乃半属祖席非道德之有于身又岂能乎当住蒲圻日司马民兴尹公谒直造榻前师给曰者里却无宾主尹曰弟子原为佛法来师竖拂子示之尹曰不知师曰此语最亲切尹曰莫无声无臭便是么师掷下拂子曰死水里觅甚神龙师接人敏捷概如此于是士大夫喜与之游不徒学者川赴矣弁山为余犹父人就老人开山以岁俭风规稍弛师承乏憾甚乃为力行古道百务率以身先买山种松扩构僧堂一皆与众僧日同其事而三吴两浙禅风为之一新实师致也云岩为晟祖开宗宏业以废于寇燹军民杂庐其中廿有余年师赴巡南副使体观周公请入院乃独掩一室若无所事南昌守叶公天木特谒师师竟日唯清谈略不及院事公悦甚顷愿执门弟子礼有问师何不一开炉韛使钝铁生光师乃曰供佛无殿何以致敬说法无堂何以成规吾非无意特有待耳军民感其德悉去所庐还其固有师于是一展经济六七年间无论佛殿僧堂凡丛林所宜有者皆焕然一新人咸尊为晟祖再来豫章博庵黎公学宪尝作文纪之若云门者则又吾大父散木老人阐扬从上宗旨处代继其席者非有素行协孚舆论则不得而预师继之宜也乃不谓遂为师谢闻名地入院之明年壬子灯节后作书召江西湖南诸门人意若有所预示焉者护国为师禀戒处义不得不躬为经理斯有安置住持及交纳事六月归云门遽封书辞远近檀护别诸同门念余旧买舟载过白岩相与快谭数昼夜法门巨细无不尽言及回遽示微疾然目惟危坐谆谆训诫不少懈又七月廿三晚两序人问和尚尊候如何师特从容论之曰吾住此不久忽累常住遵古阇维仍还云岩吾念毕矣一众为之愕然监院乃问和尚百年后事傥有询及未审如何举似师高声曰听吾说众瞪目师则放身就枕逝之矣当廿四丑刻癸丑三月门人遵治命扶龛还供云岩甲寅四月十八奉灵骨建塔于古洞山阿耨院后得庚龙坤山艮向盖师素愿也於戏异哉师方视器界为浮沤等身心同梦幻乃于六十年间事始则发轫于此终则藏骨于此岂即古所谓叶落归根者欤师生明神宗万历壬子三月十七寂康熙壬子又七月廿四世寿花甲一周有奇僧腊四十余一嗣法弟子四十三人得度秉毗尼者不尽计受钳锤之益去而为诸方之胤者指不胜屈居常危坐不卧奉重是勤不偏众不放逸几案不置无益文字不喜滋学者知解尝曰参得涅槃堂里禅方有学道分此盖过来人语夫师乃邗人邗古称繁华地而师之立身操行乃能克苦励志其为人处己清凉十事持身亦莫过是人以为乘愿再来者宜也法化行楚浙于宁为尤故计至云岩日七众罗拜影堂躄踊流涕者不已去今六七载若缁若白无论饮师之德每一诵及咨嗟感叹不泪下亦不已嗟乎当此伦常灭裂之秋自非道德之有于身其感人何以能此以是而述之以是而传之谁不曰可师说法二十年动静语默唯法门是重语录若干卷皆自胸襟中流出不假思惟而宇内同志者固不乏其人若乃革伪明真捷径畅快舍师则余不得而知之矣忆与师自听论常明至同侍入就老人于崆峒百丈间实为有年故知师者详莫余若因特为叙之然仅十之一耳至若实证密修潜行妙用之极则唯师自知而已余岂能殚述哉仅援笔勉为之铭铭曰。

　佛祖迭兴　　示唯道德　　道德于人　　千古标格
　肇自鹫岭　　沿及弁冈　　器水传器　　渐见汪洋
　一曲新丰　　师尤善唱　　音律靡关　　超乎浩荡
　道场九坐　　法说廿年　　凤翔狮吼　　物无不然
　补弊救偏　　鼎新革故　　师所意之　　云奔水赴
　还乡曲奏　　声咽鉴湖　　曰听我说　　海涌山趋
　叶落归根　　洞山最始　　院后坤山　　窣堵雄峙
　修水浩浩　　南山岩岩　　黄金璀璨　　万象同参
　太虚可销　　斯塔无恙　　道兮德兮　　金汤是仗
　攸攸嘉运　　际美新丰　　师其永荫　　匝地麟踪
