<!-- { "loadSidebar": true } -->
　　上堂。僧问。如何是夺人不夺境。师云。境。如何是夺境不夺人。师云。人。如何是人境两俱夺。师云。俱夺。如何是人境俱不夺。师云。俱不夺。进云。恁么则千圣同辙去也。师便打。乃云。仲冬严寒。天上人间。云凝不动。水滴成团。乌龟冻得颈缩。飞禽冻得嘴尖。茅屋上鸱吻不敢　跳山头石。敢当冷地自在。默默无言。秪有堂前露柱较些子。风吹日炙。一向如然。堪笑众禅和。衲衣高拥。打坐参禅。只想奇玄奇妙。不肯直下豁然。蹉过当阳者着子。直教参学到驴年。卓拄杖。

　　长至。上堂。日南长至。晷运推移。拄杖子不动不变。穿却诸人鼻孔。不许出气。

　　建法堂。谢檀护。上堂。腊月正穷冬。日日是好日。百草头呈古佛家风。一毫端现宝王刹。直得普贤大士运斤成风。文殊师利不拘绳墨。所以道建大厦非一木之能。济巨川非一棹之力。况慧日高悬。法幢重建。且道毕竟承谁恩力。还委悉么。分明举鼎调羹手。拨转如来正法轮。下座。

　　上堂。腊月十五。寒风似箭。召大众云。照顾面门。

　　元旦。上堂。僧问。露柱升堂即不问。灯笼入室意如何。师云。与你一般。进云。元旦拂开新月面。年头一喝透天关。师云。漆桶生光。乃召大众云。一年三百六十日。今朝是最初一日。若有道得最初句。便乃年新月新日新。日日新。时时新。刻刻新。新新。无住于无住中。不妨天是天。地是地。山是山。水是水。僧是僧。俗是俗。未尝移易一丝毫。所以道是法住法位。世间相常住。喝一喝云。又是从头起。

　　解制。上堂。九旬结制今朝解。解结都来拄杖头。普告现前诸衲子。一齐拈却任优游。

　　至白云访鹿门大师圆道。朱将军请上堂。二月春将半。名蓝天外幽。雨余山色晓。触处暗香浮。岩峦回合。林岭交参。殿阁俄新。光明溢目。到者里不必说心说性。问主问宾。谁玄谁妙。若动若静。杀人刀。活人剑。置之一处。肘后符将军令且放一边。自然草偃风行。声和响顺。一念无为。十方坐断。秪如人境相称一句又作么生。良久云。委悉么。白云深处坐。时领谷中间。

　　至天童访费隐和尚。众请上堂。大众从上来事。举目分明。祖父家园。通身受用。更要格外提持衲僧巴鼻。有我法兄和尚在。山僧到来。不敢动着。且道何故不会。作客烦劳主人。

　　楚阳悯生上座偕绍初净空胜光诸禅德。请上堂。春雨溟溟三月天。落花堤柳锁寒烟。知音不待重重举。江北江南总一般。

　　天童费隐和尚至。上堂。灵鹊屋头噪。好音累日闻。必然有客到。今喜是同门。同门既到。宾主历然。语笑欢天。清风匝地。大众且道以何秪待委悉么。击鼓升堂聊供养。更无一物可胜惭。

　　结冬。上堂。僧问。一槌打就。固是好手。点着便来。不妨伶俐。红炉上雪片即不问。堂里圣僧道个甚么。师云。西山有老虎。进云。恁么则万古碧潭空界月。再三捞捷始应知。师乃云。今朝十月十六。较之去岁前年。千足万足。罗梦章居士为我新盖法堂七间。权可安众。寮房又添得几间茅屋。监院知客直岁。安单有序。上下内外。雍雍肃肃。山田薄收得晚禾蚤谷。不用休粮方。人人俱饱腹。呵呵呵。好快活。知事头首。不肯安分。更要克期结制。做疮剜肉。众中有个汉。闻山僧恁么道。便出来大叫。长老长老。你与么说话。与我置之高阁。我等出家。秪为不明生死。不远千里百里而来。究竟佛法。一字不闻。终日普梆。忙忙碌碌。不是担柴运土。便要磨磨舂谷。稍有迟回。便乃打骂如雷。及至今朝。又说恁么话。教我晚辈后生如何栖泊。山僧向你道。上座上座。与么则老僧罪过。卓拄杖下座。

　　知浴请上堂。初三廿七。不用拣择。才有拣择。千差万别。所以一切世界。有以音声为佛事。有以光明为佛事。有以庄严为佛事。有以香饭为佛事。今日雪窦寺里有斋。一任诸仁信手拈。信口咬。只不许拣择。忽若夫口咬破舌头。呵呵大笑。且道笑个甚么。好心得个好报。喝一喝。

　　上堂。长安甚闹。吾国晏然。拈拄杖云。大众不可道拄杖子不晏然也。遂点云。低声低声。

　　上堂。僧问。万别千差即不问。当阳棒喝暂停机。如何是雪窦境。师云。茆蓬六七座。如何是境中人。师云。坐卧不知寒。如何是人中境。师云。看取眉毛。乃云。小尽二十九。大尽三十日。循环十二月。今乃又初一。诸禅德须委悉。当门那许栽荆棘。咄。

　　上堂。僧问。雪满长安。乾坤一色。毕竟明甚么边事。师云。头颈骨缩。进云。归根得旨事如何。师云。赤骨　地。乃云。腊月一十五。瑞雪空中舞。来岁定丰年。普请快活过。过过过。撞见胡达磨。不道少林消息在。冷光一片亘今古。召大众云。不须久立。

　　元旦。上堂。举香严道。去年贫未是贫。今年贫始是贫。去年贫无卓锥之地。今年贫连锥也无洞。山又道。去年富未是富。今年富始是富。去年富惟有一领墨黪布褊衫。今年富添得一条百衲山水袈裟。师云。看者两个老汉。各各安其分。守其当。真所谓贫而无谄。富而无骄。虽然犹挂齿牙在。雪窦即不然。去年贫也不贫。今年富也不富。贫富总无干。元日蚤升座。

　　解制。上堂。十五日以前。灯笼拜露柱。十五日以后。露柱拜灯笼。正当十五日灯笼是灯笼。露柱是露柱。各站一边。了无交涉。自然天花乱坠。地涌金莲。各各面门。放大光明。照耀今古。遂竖拄杖云。且道者是今耶。是古耶。试定当看。万古碧潭空界月。再三捞捷始应知。

　　上堂。连旬雨雪祖堂寒。庭际无人立问端。岂是山僧闲举觉。大家努力莫轻看。所以道欲抛香饵。须待长鲸。纵有纤鳞。应无希冀。众中还有恁么人么。良久云。今日失利。

　　奉川邑侯虚来吴居士偕兄汤日儒学何渭侯。请师于弥勒塔院升座。僧问。当年笑口。今日慈颜。还有为人处也无。师云。问取拄杖子。进云。把住则家邦宁贴。放行则斗换星移。毕竟把住是。放行是。师云。照顾脚下。乃云。弥勒真弥勒。分身千百亿。时时示时人。时人自不识。大众还识也无。若识也。天之高。地之下。中间水陆。空际云行鸟飞。人畜草芥。无一不是弥勒分身阐扬。岂待觉城东际始见文殊。楼阁门开方参慈氏。况此封山塔院大士全身道场。即今殿宇斩新。山灵增耀。邑侯虚来大护法特命山僧就此升座。今辰一会。若僧若俗。若男若女。各各眼见耳闻。无异无别。击拂子云。毕竟者里如何委悉。遂掷下云。善财别后真消息。直至如今事宛然。

　　觉海禅德转经毕。请上堂。止止不须说。我法妙难思。诸增上慢者。闻必不敬信。竖拂子云。信么。遂掷下座。

　　结制。上堂。有利无利。不离行市。雪窦山门。年年结制。七十三。八十四。东家卖贱。西家卖贵则不问。汝诸人不是心。不是物。不是佛。且道是个甚么。维那一喝。师打一棒云。乱喝作么。便下座。

　　因天童请。上堂。举杨岐和尚示众云。福薄住杨岐。年来气力疏。寒风凋败叶。犹喜故人归。咄咄咄力囗稀。诸仁。切莫乱针锥。山僧既忝末裔。不敢自欺。卓拄杖云。病骨只宜茆屋下。失便宜是得便宜。复卓下座。

　　长至。虞居士请上堂。仲冬严寒。日月弹丸。一阳来复。干三坤六。竖拂子云。到者里为什么问着。十人有五双。不知落处。以拂子画一画云。秪为分明极。翻令所得迟。

　　史显臣居士为荐先岳请升座。佛祖之道。其直如矢。但无一切人我是非等见。自然得入无住心体。如天普盖。似地普擎。无一尘不摄。无一刹不周。无一体不该。无一机不备。灵明廓彻。亘古亘今。秪因不了。一念妄生。取舍分别。便有许多头角兴起。被他回换不得。自繇二六时中。随情造业。随业受报。以致六道轮回。头出头没。无暂停止。若能一念回光。当头坐断。不是心。不是物。不是佛。不是冤。不是亲。不是凡。不是圣。业累俱空。了无向背。所以道了即业障本来空。未了应须偿宿债。只如孔石行恭上人。宿债既偿且了又如何道。击拂子云。千峰势到岳边止。万派声归海上消。

　　上堂。和暖天。似欲雨。草木丛林发欢喜。南山烧炭。北山红顶。后神光。千万里。便与么去。三家村里土地。只是个无转智大王。好与三十拄杖。且道何故逢人。不得错举。

　　元宵。上堂。钟鸣古寺。月映澄潭。离相离名。非声非色。便恁么去处。处绿杨堪系马。家家门首透长安。不恁么。莫盘桓。但看天上月。甚处不团圆。

　　到吴门。戒幢禅院佛殿告成。振寰朱君为父忏罪请上堂。青萝夤缘。直上寒松之顶。白云澹泞。出没太虚之中。即此斩新佛殿。清净伽蓝。楼阁门开。庄严具备。尽是当人自受用境界。若能于此洞达得去。千处万处皆明。世出世间无异。直下前后际断。三秪劫空。便与从上佛祖同一受用。同一福严。于其中间。觅丝毫头罪相业相。是相非相。俱不可得。全是个金刚正体。自在如如。以此忏罪。何罪不忏。以此集福。何福不集。要知集福忏罪。总在者里。复说偈云。集福忏罪俱了了。觌体秋阳而杲杲。朱君檀越如未知。试请自问尊翁老。喝一喝。下座。

　　吴江柳升宇汪仲濂众居士入山。请上堂。五月深山雨。熏风殿阁凉。可中端的处。触目是心光。所以道灵光不昧。万古徽猷。入此门来。莫存知解。知解既不存。越山吴水清。都来不隔线。脚底最分明。下座。

　　沙弥剃染。请上堂。举崔赵公问径山钦禅师。弟子欲出家。得否。钦云。出家乃大丈夫事。非将相之所能为。赵公乃省。师云。得之于心。伊兰作栴檀之树。失之于旨。甘露乃蒺藜之园。只如现前大众。各各方袍圆顶。履地戴天。且道如何是大丈夫事。意气不从天地得。英雄岂藉四时摧。

