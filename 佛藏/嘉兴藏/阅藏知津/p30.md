<!-- { "loadSidebar": true } -->
　　如来界品第二，明如来界性不可思议，烦恼所隐，名众生界，修菩提道，说名菩萨，出离烦恼过一切苦，洗除垢秽究竟清净，说名为佛。于三位中，一切处等，悉无挂碍，本来寂静。依如实知，依如量修，正觉众法。悉平等如，住无余涅槃，不舍众生利益事。

　　菩提品第三，明如来最极清净转依，常乐我净功德，超过声闻缘觉大地菩萨三种意生身，是名菩提不可思议。

　　如来功德品第四，明如来一百八十不共之法，谓三十二相，八十种好，六十八法(十力，四无所畏，三念处，大悲，十八不共法，三十二种如来独得)。

　　如来事品第五，明如来有十八事最妙最上，因百八十法而成。

　　赞叹品第六，阿难偈赞如来功德。

　　付嘱品第七，明以十法受持此经，一书写，二供养，乃至十修行。

　　佛说未曾有经(三纸欠)　(南男北良)

　　后汉失译人名

　　佛说甚希有经(四纸半)　同上

　　唐大慈恩寺沙门释玄奘译

　　二经皆即上造佛功德品。及付嘱品。

　　佛说诸法勇王经(一卷)　洁

　　刘宋罽宾国沙门昙摩蜜多译

　　佛在竹林，有新出家比丘问毕报施恩事。佛以入僧数，修僧业，得僧善利，三法答之。次问发大乘心而出家者，具三法否？佛言，不在三法。比丘三致疑问。佛三止之。次放白毫相光照大千界，集诸大众。舍利弗复致三请，佛为说阿耨达池喻，广显发心功德。谓无人能报恩者，唯除漏尽，及发大心耳。次较持经功德，及为发心者说性空法。魔军落地，佛亦敕其持经。

　　一切法高王经(一卷)　贞

　　元魏中天竺婆罗门瞿昙般若流支译

　　诸法最上王经(一卷)　(南维北行)

　　隋北天竺沙门阇那崛多等译

　　二经并与上同。

　　佛说施灯功德经(一卷)　难

　　高齐乌苌国沙门那连提黎耶舍译

　　佛在舍卫给孤独园。告舍利弗，佛有四种胜妙善法，为一切众生无上福田。若七众以灯供养，其福不可思议。于现在世，得三种净心。于临终时，得三种明，又复得见四种光明，便生三十三天。于五种事而得清净，还生人中。出家持戒，又得四种可乐之法，得四种清净。又若住于大乘施灯明者，世世得八种可乐胜法，得八种无量胜法。又以灯施说法者，得于八种无量资粮。又见他施如来灯，生随喜心者，得八种增上之法。次叹五种法最为难得：一得人身，二信乐法，三得出家，四具净戒，五得漏尽。次说偈较施灯福德，唯发大菩提心者为最。

　　浴像功德经(三纸余)　(南才北知)

　　唐大荐福寺沙门释义净译

　　佛在鹫峰山顶。清净慧菩萨请问佛涅槃后，宜作何供养？佛言，供舍利如芥子，得十五功德。浴佛形像，应用香水。作坛沐浴，功德无量。

　　佛说灌佛经(一纸半)　(一名灌洗佛形像经)　同上

　　西晋沙门释法炬译

　　佛说灌洗佛经(三纸余)　(一名摩诃刹头)　同上

　　乞伏秦沙门释圣坚译

　　佛说浴像功德经(二纸半)　同上

　　唐迦湿蜜罗国沙门宝思惟译

　　三经并与前同。而圣坚所译，云四月八日。宜如佛初生时，以香水浴像。

　　佛说菩萨行五十缘身经(四纸半)　(南忘北短)

　　西晋月支国沙门竺法护译

　　佛在耆阇崛山，为文殊菩萨，说前世功德，今致相好。

　　佛说内藏百宝经(六纸余)　(南莫北短)

　　后汉月支国沙门支娄迦谶译

　　文殊问沤和拘舍罗所入事。佛答以随世间习俗而入，示现若干种种诸事，其实佛无种种事也。

　　佛说最无比经(八纸欠)　(南效北良)

　　唐大慈恩寺沙门释玄奘译

　　佛为阿难较量三归功德，不可思议。次及十善，八关，五戒，十戒，式叉摩那戒，尼戒，比丘戒，乃至发菩提心功德。以次转胜，不可思议。

　　佛说希有较量功德经(五纸)　同上

　　隋北天竺沙门阇那崛多译

　　与上经同。而缺发菩提心一节。

　　文殊师利问菩萨署经(一卷)　(南诗北率)

　　后汉月支国沙门支娄迦谶译

　　舍利弗欲问法，佛言，若从文殊师利但问怛萨阿竭署因缘法名，未悉得其事。今为汝说之。舍利弗及目犍连等作礼，请问菩萨摩诃僧那僧涅。佛言，怛萨阿竭署者有四事，一者发意，二者阿惟越致，三者菩萨坐于树下，四者具足佛法。及种种问答以显其义。次有迦叶等各呈学署法门，次有五百婆罗门来问法，各各述己瑞应。

　　佛说明度五十校计经(二卷)　丝

　　后汉安息国沙门安世高译

　　十方菩萨问何因缘，菩萨有痴有黠，乃至智慧有厚薄？佛言，知校计为黠，不修校计为痴，因广说五十校计法。

　　入定不定印经(一卷)　(有武周新翻三藏圣教序)　(南发北被)

　　唐大荐福寺沙门释义净译

　　佛在鹫峰。妙吉祥问菩萨退不退行。佛言，有五种行，一羊车行，二象车行。三日月神力行，四声闻神力行，五如来神力行。前二有退，名不定。后三不退。名定。

　　不必定入定入印经(一卷)　同上

　　元魏中天竺婆罗门瞿昙般若流支译

　　与上经同。

　　佛说谤佛经(六纸欠)　男

　　元魏北天竺沙门菩提留支译

　　佛在耆阇崛山。时有十菩萨，曾七年勤修陀罗尼。心苦不静，舍戒还家。不畏行菩萨，为彼请佛开化。佛说其过去谤法师，久受种种恶报，并七百世勤修无克因缘等。次为说陀罗尼，令仍出家。七日住于慈悲无常念佛三昧，一心持之，得见十方千佛，恶障尽灭，获陀罗尼，得不退转。次重诫人于善恶法师，失命身死，不应见其过，而以应具四种净法释之。末略示修此陀罗尼法。

　　佛说决定总持经(七纸半)　男

　　西晋月支国沙门竺法护译

　　与上经同(总持译作华言)。

　　佛说象腋经(一卷)　慕

　　刘宋罽宾国沙门昙摩蜜多译

　　佛在灵山。与五百比丘，六万菩萨俱。舍利弗说偈叹安乐德。佛放身光集众。观文殊而微笑。文殊启问，佛唱经名。阿难请说，佛赞许之。文殊启问，佛为说六度及六三昧。次明欲入此经，如入虚空。六十增上慢比丘欲从座去，舍利弗留之，更请问佛，佛为解释，令大众获益。增上慢者得证，于是文殊重问云何学，云何行，云何住，云何修进？佛以偈答，次明信解者得二十功德，并说往古金刚幢菩萨，以咒疗众生病。

　　佛说无所希望经(一卷)　(一名象步经)　慕

　　西晋月支国沙门竺法护译

　　与上经同。

　　佛说甚深大回向经(四纸欠)　(南贤北景)

　　刘宋出祐公录

　　佛在祇园。明天菩萨问曰，云何少修善本，而获大果？佛言，应于去来现在佛所，修慈身口心行，所谓随喜叹善。又于去来现在诸众生所，修慈身口心行，所谓持十善戒。以此功德，共一切众生回向无上菩提。

　　佛说大方广未曾有经善巧方便品(四纸欠)　(南渊北斯)

　　宋北印土沙门施护译

　　大意菩萨问修菩萨行者，于五欲境，作何方便取而不着，虽复常行，无所障碍？佛答以于诸佛所深种善根，名为善巧方便，即得诸佛共所建立。所谓行少分施，起增上心，回向一切。一香一华，一灯一衣，乃至园林饮食，皆为众生普发大愿。又于所见一切境界，皆为众生普发大愿。略与华严净行品同。

　　佛说十二头陀经(四纸半)　(一名沙门头陀)　(南贤北羊)

　　刘宋中天竺沙门求那跋陀罗译

　　佛在给孤独园。食已，至阿兰若处，趺坐微笑。摩诃迦叶请问笑缘。佛言，阿兰若处，十方诸佛皆赞叹，无量功德，皆由此生，三乘圣道，皆由此得。行此法者，有十二事，一在阿兰若处，远离二着。二常行乞食，三次第乞食，四受一食法，五节量食，六中后不饮果蜜等浆，七着弊衲衣，八但三衣，九冢间住，修止观，十树下止，十一露地坐，十二但坐不卧。更宜系心一处，观五蕴空，比丘菩萨，依教谛观身相，各获果证。帝释，文殊，发愿护持。

　　佛说四辈经(二纸半)　(南贤北景)

　　西晋月支国沙门竺法护译

　　佛在祇园。自说末世弟子能坏佛道，于是舍利弗作当机，听佛说四辈弟子法非法事。

　　佛说三品弟子经(二纸余)　(一名弟子学有三辈)　同上

　　吴月支国优婆塞支谦译

　　佛在祇园。为阿难说在家弟子，有上中下辈功德罪业不同。

　　佛说四不可得经(四纸余)　(南莫北短)

　　西晋月支国沙门竺法护译

　　因四仙人避无常而不能免，佛为比丘说四不可得，及说菩萨初中竟善。

　　佛说佛印三昧经(二纸半)　(南行北羊)

　　后汉安息国沙门安世高译

　　佛在耆阇崛山，入于三昧，光照十方，大众云集。弥勒，舍利弗，向文殊问佛身所在。文殊令入三昧观之，皆不能见。须臾佛现，乃问其义。佛言，住深般若佛印故也。

　　佛语法门经(三纸)　(南忘北短)

　　元魏北天竺沙门菩提留支译

　　佛住毗耶离大林。龙威德上王菩萨请问，佛为分别是佛语非佛语门。龙威德上王悟无生忍，众并获益。

　　佛说法常住经(一纸余)　(南贤北羊)

　　附西晋录

　　佛在祇园，为比丘说有佛无佛，法性如故，如来出世，为众生故。分别演说四谛十二因缘六度等法。若行者与合，无彼无此，犹如众流合海。

　　佛说罪业报应教化地狱经(五纸余)　(南尺北敬)

　　后汉安息国沙门安世高译

　　佛在耆阇崛山，因信相菩萨请，放眉间光，照于地狱寻光见佛。信相问二十种恶报罪因。佛一一答，诫令修行报恩，大众获益。即慈悲道场忏法中所引。

　　佛说辩意长者子所问经(八纸余)　当

　　元魏沙门释法场译

　　答生天乃至佛会，各有五事，共说五十法要。次于请食时，一乞人发恶意，即感恶报。一乞人发善意，即得善报为国王。还供佛僧。

　　佛说大自在天子因地经(六纸半)　(南命北尽)

　　宋北印土沙门施护译

　　目犍连于大自在天宫乞食，大自在天先为天后赞佛功德，次以食施，兼语目连过去无数劫事。目连食竟，入定思惟，不能得知。舍利弗，大迦叶，亦不能知。共往问佛，佛乃说其往因。

　　佛说尊那经(五纸半)　(南夙北临)

　　宋中印土沙门法贤译

　　佛在憍睒弥国瞿师罗林。尊那尊者问无尽功德，佛答以七种布施、七缘发心。

