<!-- { "loadSidebar": true } -->
　　幻喻品第十。善现白佛：“设有问言，幻士能学般若等，能成办一切智智不，当云何答？”佛言：“色等与幻有异不？”答言：“色等不异幻，幻不异色等，色等即是幻，幻即是色等。”佛言：“幻有染净生灭不？”答言：“不也！”佛言：“无染净生灭法，能学般若成办一切智智不？”答言：“不也！”佛言：“于五蕴中起想等想，施设言说，假名菩萨不？”答言：“如是！”佛言：“假建立者，有生灭染净不？”答言：“不也！”佛言：“无想、无等想、无施设、无言说、无假名、无身身业、语语业、意意业、无染净生灭法、能学般若，成办一切智智不？”答言：“不也！”佛言：“菩萨以无所得而为方便，修学如是甚深般若，速成一切智智，乃至若无方便善巧，不为善友所摄受者，闻说是法，心惊恐怖，有方便善巧者，其心不惊恐怖。”次更分别善友恶友之相。

　　譬喻品第十一。佛答善现，无句义是菩萨句义，如空中鸟迹等，次释善不善法等，次释摩诃萨义。

　　断诸见品第十二。舍利子亦说摩诃萨义，以能说法，令断诸见故，善现亦说摩诃萨义，发菩提心，不取着故。

　　六到彼岸品第十三。满慈子亦说摩诃萨义，普为利乐一切有情，修行六度，于一一度，皆修六度，令得圆满，是名被大功德铠故。

　　乘大乘品第十四。舍利子问：“云何菩萨乘于大乘？”满慈子答：“以一切智智相应作意，大悲为首，用无所得而为方便，虽行六度等，而不得六度等，如实观察一切，但有假名，施设言说不可得故。”

　　无缚解品第十五。善现白佛：“云何菩萨被大乘铠？”佛言：“六度三十七品等，虽有所为，而无其实，诸法性相，皆如幻故。”善现言：“不被功德铠，当知是为被大乘铠，以一切法自相空故。”佛言：“一切智智无造无作，一切有情亦无造无作，菩萨为此事故，被大乘铠，由诸作者，不可得故。”善现言：“色等无缚无解。”满慈子问：“何等色无缚无解。”答言：“如梦如响等色，去来现在善不善无记等色，一切无缚无解，以一切法无所有故，远离故，寂静故，无生灭染净故。”

　　三摩地品第十六。善现白佛：“何等是大乘相，齐何当知发趣大乘，从何处出，至何处住，为何所住，谁乘而出？”佛言：“六度是大乘相，二十空，百千三摩地，是大乘相。”

　　念住等品第十七。复次，四念住等，三十七品(于中身念住观最详)，三解脱门，十一智，三无漏根，三三摩地，十随念，四静虑等，十力，四无所畏，四无碍解，十八不共法，入诸字门，得二十种功德，是大乘相。

　　修治地品第十八。答齐何当知发趣大乘之问，明初地修治十胜业等。

　　出住品第十九。答从何处出，至何处住之问。谓从三界中出，至一切智智中住，然以无二为方便故，无出无住。又答谁乘而出之问，都无乘是大乘出者，以若所、若能、若时、若处、皆不可得故。菩萨修行般若，虽观诸法皆无所有，毕竟净故。无乘大乘而出住者，然无所得而为方便，乘于大乘，从生死中出，至一切智智中住，尽未来际，利乐有情。

　　超胜品第二十。善现赞大乘超胜，佛广明之。

　　无所有品第二十一。广明大乘与虚空等，普能容受，无来无去，无住可见，前中后际，皆不可得，三世平等，超出三世，故名大乘。菩萨修行般若时，住此三际平等性中，精勤修学一切相智，无取着故，速得圆满。

　　随顺品第二十二。满慈子问：“如来令善现说般若，今何故说大乘？”佛言：“般若大乘二名，义无异故。”

　　无边际品第二十三。善现明三际菩萨皆不可得，一切法无边际故，菩萨亦无边际，即一切法，离一切法，菩萨不可得，诸法毕竟不生，但有假名，都无自性。舍利子一一重问，善现广答。次白佛言：“菩萨修行般若，观察诸法无受、无取、无住、无著，亦不施设为我，以不见一切法故，以一切法性空，无生灭故，一切法不生不灭，即非一切法，以一切法与不生不灭，无二无处，不生不灭法，非一非二，非多非别故，一切法入无二法数。”

　　远离品第二十四。舍利子问：“云何菩萨？云何般若？云何观察诸法？”善现对曰：“勤求菩提，利乐有情，名菩萨。具如实觉，遍知一切法相而无所执，名摩诃萨。有胜妙慧，远有所离，远有所到，名般若。观一切法，非常无常等，名观察诸法。”次白佛言：“菩萨见一切法无生，毕竟净故。”舍利子言：“六趣应无差别，三乘不应得果。”善现对曰：“非胜义中，有三乘六趣等。”次明诸法不生，都无所依，次明应净菩提道，有世出世二种六度。次明大功德聚，皆由般若所办，般若为善法母，三乘从此生故。舍利子言：“若菩萨住如是住，恒不舍离成就大悲相应作意者，则一切有情，亦应成就菩萨，以一切有情，亦于此住，及此作意，常不舍离，则菩萨与有情，应无差别。”善现报言：“善哉！能如实知我所说意，虽似难我，而成我意。何以故？有情非有故，无实故，无性故，远离故，寂静故，无觉知故，当知如是住及作意，亦非有，乃至无觉知，历一切法，广说亦尔。由此因缘，菩萨于如是住及此作意，常不舍离，与诸有情，亦无差别，以一切法无差别故。”佛赞印之，大千震动，佛笑显益。

　　帝释品第二十五。诸天来集，佛光赫奕，帝释重问：“何谓般若，云何应住，应学？”善现先劝诸天发心，次示以无所得而为方便，思惟世间法皆无常苦等。佛赞印之！善现白言：“为报恩故。”又为帝释说如所应住，不应住相。舍利子念言：“若一切法不应住，云何应住般若？”善现谓言：“同诸如来，于一切法都无所住，亦非不住，以色等法，无二相故。”天子作念：“咒句犹可了知，般若竟不能解？”善现告言：“我曾不说一字，汝亦不闻，当何所解，如化、如梦、谷响、幻事，说听及解，都不可得。”天子复念：“转深转妙！”善现告言：“色等非深非妙，色等自性非深非妙。”天子复念，善现所说不施设色等，善现告言：“从初发心，应住无说，无听、无解、甚深般若。”

　　信受品第二十六。天子作念：“善现欲为何等有情，乐说何法？”善现告言：“欲为如幻化梦有情，乐说如幻化梦之法。”诸声闻及菩萨同问：“谁能信受？”阿难答以有能信受。善现告诸天子，其中实无能信受者。舍利子问：“岂不于中说三乘法，乃至令得最胜妙辩？”善现答言：“诚如所说，此般若中，以无所得而为方便，说三乘法等，由内空等故。”

　　散华品第二十七。诸天化华散供，佛令合成华台，善现念为从心化出，帝释言：“但变现耳！”善现言：“既非生法，则不名华，乃至一切法亦如是？”佛答帝释，善现不违色等假名，而说法性。善现谓言：“菩萨知一切法但假名已，应学般若，不于色等学，不见色等可于中学故。”舍利子问：“何故不为摄受色等，亦不为坏灭色等故学？”善现对曰：“不见有色等可摄受，可坏灭，亦不见有能摄受及坏灭者，若能、若所，内外空故。以无所学无所成办为方便故，而学般若，则能成办一切智智。”次明诸法皆无依持，随顺世俗，说依佛力。次答菩萨所学般若，不应于色等求，不应离色等求，帝释叹般若大，无量无边！善现印之。

　　授记品第二十八。天仙三返唱善，佛述见然灯佛得授记事，预命帝释，勤加守护。

　　摄受品第二十九。佛为帝释说现法当来功德胜利。

　　窣堵波品第三十。佛明修般若者，能降自他贪等刀仗，是大明咒等，书经功德，胜于供设利罗。

　　福生品第三十一。佛印帝释叹经功德。

　　功德品第三十二。诸天及佛，皆劝帝释受持般若。

　　外道品第三十三。外道来求佛过，帝释念般若退之，魔军亦尔。

　　天来品第三十四。庆喜白佛：何缘但赞般若？佛言，般若为尊为导故。帝释更说功德。佛又广说功德，并明诸天龙神来礼般若之相，是故经典随所在处，应周匝除秽，扫拭涂治，香水散洒，宝座安措，香华珍宝庄严供养。

　　设利罗品第三十五。帝释答佛，于设利罗宁取般若，以诸佛身，皆因般若生故。

　　经文品第三十六。佛为帝释展转较显书经功德，帝释白佛，应以种种巧妙文义，为他演说，佛又较显功德，并明说相似法，真正法，不同之义。

　　随喜回向品第三十七。慈氏菩萨，与善现酬唱随喜回向之法，诸天赞美。

　　大师品第三十八。舍利子向佛广赞般若，佛言，般若即是大师。善现亦叹般若是大波罗密多。

　　地狱品第三十九。舍利子问，能信解者，从何处来，乃至修习，为已久如？佛言，从十方法会来，乃至信解甚久，又为善现分别修学久近之相。并说谤般若者，堕三涂相。

　　清净品第四十。佛与舍利子明一切法，毕竟净故，是法清净，最为甚深。善现答帝释问所起执着。佛又为说微细执着。

　　无标帜品第四十一。善现问：“云何应行般若？”佛言：“不行色等若常若无常等。”善现白佛：“菩萨如为虚空擐功德铠。”会中有一苾刍作念：般若微妙难测，虽非有法，而亦非无。佛赞印之。善现答天帝释，若欲守护修般若者，不异守护虚空幻梦化等。诸天以佛神力，见十方各有千佛同说般若，佛告善现，慈氏证菩提时，亦于此处宣说般若，乃至诸天庆慰唱言，今见第二转妙法轮，佛告善现，如是法轮，非第一转，亦非第二，于一切法，不为转故，还故，出现世间，但以无性自性空故，标帜名言，皆不可得，是故名大波罗密多。

　　不可得品第四十二。善现广叹，佛为释成。

　　东北方品第四十三。帝释念闻经善根，舍利子赞信解功德，佛答帝释云何住习之问，又印舍利子甚深等赞，舍利子又说王都前相等喻，佛赞印之。又印善现甚深等赞，次为舍利子说此经从东南方，乃至最后于东北方兴盛。

　　魔事品第四十四。佛为善现说修行时留难魔事。

　　不和合品第四十五。次说学法与持法者，种种两不和合，皆为魔事，及说恶魔所化作事。

　　佛母品第四十六。佛告善现：佛观般若，如子护母。

