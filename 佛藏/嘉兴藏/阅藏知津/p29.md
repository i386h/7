<!-- { "loadSidebar": true } -->
　　佛在耆阇崛山。王然多灯供佛，贫母亦然一灯，先得受决。王又取华供佛，采华人先以华供。又得受决。王乃于九十日中。同夫人太子等。自作宝华供具。华成。闻佛已入涅槃，王甚悲泣。耆婆谕以佛无生灭，至诚能至，王因持华到山，依然见佛，散华供养，佛为授决，便不复见。

　　采华违王上佛授决经(二纸欠)　同上

　　东晋西域沙门竺昙无兰译

　　即前经中采华人受决一事。

　　佛说差摩婆帝授记经(三纸)　(南贤北景)

　　元魏北天竺沙门菩提留支译

　　佛住耆阇崛山，与弥勒入城乞食。至频婆娑罗王宫，其夫人差摩婆帝以名衣为座，而请佛坐。佛与夫人互问树庄严义，而授道记。

　　佛说贤首经(二纸半)　维

　　乞伏秦沙门释圣坚译

　　佛在摩竭提国，清净法座处。大会说经，洴沙国王夫人颰陀师利(此云贤首)，愿闻十方佛菩萨刹土名，佛为说之(缺上方名)。次问离女身法，佛答以十事(增一至十)。

　　佛说坚固女经(五纸余)　维

　　隋乌苌国沙门那连提黎耶舍译

　　佛在祇园。说女人应离诸过而发大心。坚固优婆夷。即于佛前发大菩提。舍利弗与之问答。佛授道记。

　　佛说心明经(二纸半)　维

　　西晋月支国沙门竺法护译

　　佛在灵山行分卫，梵志妇畏其夫，仅以一杓饭汁施佛。佛为授记作佛，并其夫亦出家证果。

　　佛说金耀童子经(七纸欠)　力

　　宋中印土沙门天息灾译

　　舍卫国婆罗门生一童子，有诸吉祥。佛往视之，后来见佛。佛授道记，并说夙缘。

　　佛说逝童子经(二纸半)　洁

　　西晋沙门支法度译

　　逝年十六，佛诣其门，逝劝母行施。母悭，佛现威神，逝劝母与其自分饮食及衣，持用供佛，求无上道。佛与授记。

　　佛说长者子制经(三纸余)　洁

　　后汉安息国沙门安世高译

　　佛说菩萨逝经(三纸余)　(南男北洁)

　　西晋河内沙门白法祖译

　　二经并与前同。

　　佛说龙施女经(二纸欠)　(南效北知)

　　吴月支国优婆塞支谦译

　　佛游奈园。须福长者女名龙施，浴时，遥见佛相，发菩提心。魔变作父相，劝令修小乘，心坚不动，魔教令从楼投身而下，彼即如命投下，变成男子。得受道记。

　　佛说龙施菩萨本起经(三纸半)　同上

　　西晋月支国沙门竺法护译

　　与上经同。而皆龙施自说。初说昔为毒蛇，供事道人，因道人去，悲哀登树，投身命过，生兜率天。从天来下，作须福女。

　　佛说长者法志妻经(三纸欠)　(南贤北信)

　　出安公凉土录

　　佛在祇园，入城分卫。化法志妻，及一切下使，皆转男。得授道记。

　　佛说乳光佛经(五纸半)　洁

　　西晋月支国沙门竺法护译

　　佛示有风疾，命阿难乞乳于梵志家。梵志讥嫌，维摩说法而开悟之。帝释化作童子　乳，牛母牛子，欢喜布施。阿难以此白佛，佛说牛往因。授以道记。

　　佛说犊子经(一纸半)　洁

　　吴月支国优婆塞支谦译

　　即前经乞乳事。而无维摩说法。

　　佛说树提伽经(二纸半)　(南贤北羊)

　　刘宋中天竺沙门求那跋陀罗译

　　佛说树提伽长者，往昔供病道人，今享天福，王不能夺。

　　宝授菩萨菩提行经(十纸欠)　(南兴北深)

　　宋中印土沙门法贤译

　　佛乞食广严城，现大神变。宝授童子年始三岁，以金莲供佛。遂与目连舍利弗互相问答，深明大乘法义，又与妙吉祥菩萨问答，有八苾刍吐血命终，堕阿鼻狱。佛记彼后从地狱出，当得授记。宝授次以一器饮食，遍供佛僧而无有尽。佛为授记。

　　演道俗业经(九纸)　(南忘北信)

　　乞伏秦沙门释圣坚译

　　佛为给孤长者说在家有三财，出家有三业，即三乘法也。

　　优婆夷净行法门经(二卷)　(南贤北行)

　　出安公凉土录

　　修行品第一，佛住舍卫国欢喜殿中，毗舍佉母，与千五百清信女，来问优婆夷净行。佛先说其往昔常乐闻法因缘，次答示十九净行，又答十行法，五十八法，三大行，四取佛地行，四安住观，三十二不净观，七缚着，三善行，八大人念。

　　修学品第二，答示五十修学，六种光明修学，三十二相有二十行，并示八十种好。

　　瑞应品第三，答示菩萨生时，十六种奇特瑞相，又有三十二瑞相，一时俱现。

　　菩萨道树经(十二纸)　(或云私呵昧经亦名道树三昧亦名私呵三昧经)　(南忘北彼)

　　吴月支国优婆塞支谦译

　　佛在竹园，长者子私呵昧，与五百弟子，遥见佛相。因问云何起菩萨意，有几意喜，有几功德休息，行何等法，何以致无生忍，用几事得一切智，用几法住，用几法灭度，灭后有几功德，云何为谛？佛一一答以六法。私呵昧发大愿。佛为授记。

　　菩萨生地经(二纸半)　同上

　　吴月支国优婆塞支谦译

　　差摩竭释种长者子，问云何疾得佛？佛答以二种四事，即解珠宝璎珞供佛，化成宝盖。出五百化人，亦兴供养，长者子得受记。

　　阅藏知津卷第九
嘉兴大藏经　阅藏知津(第卷-第卷)


　　阅藏知津卷第十

　　北天目沙门释智旭汇辑

　　大乘经藏　方等部第二之九

　　佛说缘起圣道经(四纸欠)　(南效北良)

　　唐大慈恩寺沙门释玄奘译

　　说佛初坐树下。观十二因缘流转还灭道理，而成正觉。

　　佛说贝多树下思惟十二因缘经(三纸半)　同上　(亦名闻城十二因缘)　(南效北良)

　　吴月支国优婆塞支谦译

　　佛说旧城喻经(四纸余)　(南兴北临)

　　宋中印土沙门法贤译

　　二经并与前同。谓逆顺观十二因缘。如行旧道。而达旧城。

　　分别缘起初胜法门经(上下合卷)　(南敢北赖)

　　唐大慈恩寺沙门释玄奘译

　　以十一种殊胜事故，于缘起初，说无明以为缘性。一所缘殊胜，二行相殊胜，三因缘殊胜，四等起殊胜，五转异殊胜，六邪行殊胜，七相状殊胜，八作业殊胜，九障碍殊胜，十随缚殊胜，十一对治殊胜。

　　佛说缘生初胜分法本经(上下合卷)　同上

　　隋南天竺沙门达摩笈多译

　　与上经同。

　　大乘舍黎娑担摩经(五纸)　(南履北临)

　　宋北印土沙门施护译

　　佛在鹫峰，告诸苾刍，若于十二缘生而能见了，是名见法见佛。舍利子以问慈氏菩萨，慈氏细为解释十二因缘甚深之义。乃性相二宗要典。

　　佛说了本生死经(四纸)　(南效北良)

　　吴月支国优婆塞支谦译

　　与上经同。而是舍利弗为比丘说。

　　佛说稻秆经(六纸欠)　同上

　　附东晋录

　　慈氏菩萨所说大乘缘生稻秆喻经(六纸半)　(南流北与)

　　唐北天竺沙门大广智不空译

　　二经亦并与前同。

　　佛说法身经(三纸半)　(南与北深)

　　宋中印土沙门法贤译

　　说化身及法身二种功德，法身中具明增一法数。

　　佛说十号经(二纸)　(南命北尽)

　　宋中印土沙门天息灾译

　　阿难一一致问。佛为一一解说。

　　称赞大乘功德经(四纸余)　(南效北良)

　　唐大慈恩寺沙门释玄奘译

　　佛住法界藏殿。德严华菩萨问，何等是新学菩萨恶友，应须远离？佛言，无如乐二乘人，乃至宁堕地狱，不应起二乘作意。次明谤大乘罪，及释大乘名义。

　　妙法决定业障经(三纸)　同上

　　唐于阗国沙门释智严译

　　与上经同。

　　佛说大乘四法经(一纸欠)　同上

　　唐中印度沙门地婆诃罗初译

　　佛在祇园，为苾刍说，一不舍菩提心，二不舍善知识，三不舍堪忍爱乐，四不舍阿练若。

　　佛说菩萨修行四法经(一纸欠)　同上

　　唐中印度沙门地婆诃罗译

　　与上经义同而文小异。

　　大乘四法经(七纸半)　维

　　唐于阗国沙门实叉难陀译

　　佛在祇园，文殊师利菩萨以宝盖供佛，明菩萨供养无有厌足，及说种种四法。又说三十五住菩提法。应离十慢。

　　佛说大乘百福相经(六纸余)　(南男北良)

　　唐中印度沙门地婆诃罗译

　　佛在舍卫国普妙宫中，文殊师利请问如来福德之量。佛为明十善福，轮王福，帝释福，自在天福，初禅福，二禅福，摩醯首罗福，辟支福，后身菩萨福，如来毛孔福，八十随好福，八十随相文福，三十二相福，大法言音福，展转增胜。又明有二种法，生如来身，一者胜愿力，二者方便力。

　　佛说大乘百福庄严相经(三纸半)　(南效北良)

　　唐中印度沙门地婆诃罗译

　　与上经同。而字稍增减。

　　佛说妙吉祥菩萨所问大乘法螺经(五纸)　(南思北斯)

　　宋中印土沙门法贤译

　　亦同前经，但初禅作魔王，后身作初发心。

　　大乘造像功德经(上下合卷)　(南羔北知)

　　唐于阗国沙门提云般若译

　　佛往忉利天上，优填王初造佛像，佛从天下，王问功德，佛深赞之。弥勒因问灭业障事。佛一一细答。

　　佛说造立形像福报经(三纸余)　(南才北知)

　　附东晋录

　　佛在拘罗瞿国。为优填王说。

　　佛说作佛形像经(二纸)　(南效北知)

　　附后汉录

　　与上经同。

　　佛说造塔功德经(有释圆测序)　(共二纸)　维

　　唐中印度沙门地婆诃罗译

　　佛在忉利天，为观世音菩萨说。内分别一四句偈义，诸法因缘生，我说是因缘。因缘尽故灭，我作如是说。如是偈义，名佛法身。汝当书写置彼塔内。何以故？一切因缘及所生法性空寂故，是故我说名为法身。

　　佛说右绕佛塔功德经(二纸余)　(南贤北景)

　　唐于阗国沙门实叉难陀译

　　佛在祇园，舍利弗请问，佛以偈答。

　　佛说楼阁正法甘露鼓经(三纸半)　(南力北忠)

　　宋中印土沙门天息灾译

　　阿难问，云何种清净善根，云何作曼拏罗，乃至作如来像，云何功德？佛为广说曼拏罗，乃至作像功德极大。

　　无上依经(二卷)　(南效北良)

　　萧梁优禅尼国沙门真谛译

　　校量造佛功德品第一，佛住竹林，与比丘菩萨优婆塞优婆夷诸大众俱。阿难问造佛功德，佛广为校量显胜。

