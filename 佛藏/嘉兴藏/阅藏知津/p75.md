<!-- { "loadSidebar": true } -->
　　一为迦絺那，难陀，说系念观左脚大指法。次为大众说第一系念额上。第二观白骨，第三津腻惭愧观。第四胖胀脓血，及易想观。第五观薄皮。第六厚皮虫聚观。第七极赤淤泥浊水洗皮杂想。第八新死想。第九具身想。第十节节解观。第十一白骨流光观。第十二四大观。亦名八十八使境界。第十三结使根本观。第十四易观法。及地大观。又观外四大，亦名渐解学观空。第十五四大观。第十六四大观。第十七身念处观。第十八一门观。具见七佛等。第十九观佛三昧，亦名灌顶法。第二十数息观。为禅难提比丘说。第二十一暖法观。为槃直迦说。第二十二观顶法。第二十三观助顶法方便。第二十四火大观。第二十五火灭观。第二十六正观。得须陀洹道。第二十七真无我观。灭水大想，向斯陀含。第二十九水大观。得斯陀含。第三十风大观。成阿那含。次为阿祇达说往昔因缘，教修慈心，及说贤圣空相应心境界，分别十一切入相，阿难请问经名，并示四法，及嘱修者，慎勿轻与人知。

　　治禅病秘要经(二卷)　(南善北庆)

　　北凉安阳侯沮渠京声译

　　治阿练若乱心病七十二种法(尊者舍利弗所问，出杂阿含阿练若杂事中)。治噎法。治行者贪淫患法。治利养疮法。治犯戒法。念七佛，念三十五佛，念诸菩萨，念大乘心，观于空法，想佛捉水灌顶，复想堕狱，称三宝名，蒙光救拔，然后八百日苦役。七日观白毫相，又教作毒蛇观，更作苦役，更观一佛，更修不净观成，又诵戒经八百遍，然后复净。治乐音乐法。治好歌呗偈赞法。治水大猛盛，因是得下法。治因火大头痛、眼痛、耳聋，法。治入地三昧，见不祥事，惊怖失心法。治风大法。初学坐者鬼魅所著，种种不安，不能得定，治之之法(尊者阿难所问)。

　　此经虽云出阿含部，而多有大乘法要。

　　阴持入经(二卷)　(南孝北竭)

　　后汉安息国沙门安世高译

　　说五阴六入等法相，及说三十七品等。

　　五百弟子自说本起经(一卷)　孝

　　西晋月支国沙门竺法护译

　　前二十九品，诸弟子各说本因，第三十品，佛说九恼本因(似未完)。

　　佛说光明童子因缘经(四卷今作二卷)　(南斯北夙)

　　宋北印土沙门施护译

　　王舍城善贤长者妻怀妊，长者问佛。佛记其生男，受天福，出家证果。长者误信外道语，以毒药摩妻腹，妻死，焚之。佛与大众往视，子从火中坐莲华生。佛命频婆娑罗王，取以为子，后仍归长者家。能辨白叠新旧，受天福乐，畏阿阇世，遂求出家证果，佛为比丘说其夙因。

　　摩登伽经(二卷)　(南善北庆)

　　吴天竺沙门竺律炎共支谦译

　　度性女品第一。说一咒护阿难。又说六句神咒。明往缘品第二。帝胜伽欲聘莲华实女为息。示真实品第三。破五祠邪，示真菩提法。众相问品第四。帝胜伽说三章二十一句咒，三章八句咒。说星图品第五。说二十八宿事。观灾祥品第六之一。说人生所逢星纪善恶之相。六之二。说月在众星所应为事，及地动等吉凶。明时分别品第七。说四时昼夜长短等法，及出古今夙习因缘。

　　舍头谏经(一卷)　同上

　　西晋月支国沙门竺法护译

　　此云虎直，阿难昔名也。即摩登伽经异出。

　　摩邓女经(二纸余)　庆

　　后汉安息国沙门安世高译

　　为此女说眼鼻口耳声步不净而证果。

　　摩邓女解形中六事经(二)　(二纸余)　庆

　　附东晋录

　　同上。二经皆摩登伽经第一品异出。

　　佛说柰女耆域因缘经(一卷)　(南庆北尺)

　　后汉安息国沙门安世高译

　　说柰女生柰树上，后与萍沙王生耆域，为世名医，治种种奇病，并出往因。

　　佛说柰女耆婆经(一卷)　同上

　　译人同上

　　与上经同，而文稍略。

　　佛说福力太子因缘经(上中下合卷)　(南馨北夙)

　　宋北印土沙门施护译

　　阿难，闻二百亿，阿尼楼陀，舍利子，各言色相，精进，工巧，智慧，行业，多获义利，以问世尊。佛言：智慧为最胜，而修福因，又为极胜。即说往时眼力王四子，及最后一子事。

　　佛说业报差别经(一卷)　(南与北当)

　　隋洋川郡守瞿昙法智译

　　佛在舍卫国祇园，为力提耶子，首迦长者，说一切众生系属于业，依止于业，随自业转，因广明一切业，各有十种，最为详明。

　　佛说轮转五道罪福报应经(四纸欠)　(南孝北当)

　　刘宋中天竺沙门求那跋陀罗译

　　佛在迦维罗大树下，说罪福报应，慈悲忏法中广引之。

　　佛说十八泥犁经(五纸欠)　敬

　　后汉安息国沙门安世高译

　　说十八地狱受苦，及寿命长远。

　　杂藏经(八纸余)　(南善北璧)

　　东晋平阳沙门释法显译

　　前半皆鬼问，目连答。后半更有多种因果，又有现在国王出家等种种缘。又一华献佛，罗汉及弥勒，亦不知其果报边际，俟成佛乃知之。

　　鬼问目连经(三纸余)　同上

　　后汉安息国沙门安世高译

　　出杂藏经。

　　饿鬼报应经(六纸欠)　同上

　　失译人名附东晋录

　　与上经同，而多几则。

　　佛说十二品生死经(半纸余)　(南孝北当)

　　刘宋中天竺沙门求那跋陀罗译

　　从圣至凡，生死有十二品不同，以劝诫人。

　　佛说净意优婆塞所问经(四纸半)　(南斯北夙)

　　宋北印土沙门施护译

　　佛在祇园，净意来问长寿短寿，乃至愚痴，智慧八种因缘，佛具答之。

　　无垢优婆夷问经(二纸余)　当

　　元魏中天竺婆罗门瞿昙般若流支译

　　答扫佛塔地，乃至禅四梵行，归戒，功德差别，并现舌相，以决其疑。

　　阿难问事佛吉凶经(五纸余)　(南善北庆)

　　后汉安息国沙门安世高译

　　佛答以持戒敬信，则得吉。毁犯轻慢，则得凶。复问答杀生，及恶意向师向善人二种恶报，复问答末世俗弟子理生之事，阿难重颂，请佛住世。

　　慢法经(一纸)　同上

　　西晋沙门释法炬译

　　阿难分别经(四纸半)　同上

　　乞伏秦沙门释圣坚译

　　皆阿难问事佛吉凶经同本。

　　佛说分别善恶所起经(一卷)　敬

　　后汉安息国沙门安世高译

　　明十善十恶所有果报，中明饮酒三十六失，后有偈，颂善恶二报。

　　佛说较量寿命经(八纸余)　(南力北则)

　　宋中印土沙门天息灾译

　　说娑婆一切寿命长短之数。

　　十二缘生祥瑞经(上下合卷)　(南尽北则)

　　宋北印土沙门施护译

　　以十二月一日，各从一有支算起，断种种吉凶事，后说十二生肖。

　　佛说处处经(一卷)　敬

　　后汉安息国沙门安世高译

　　似律中杂杂因缘。

　　天请问经(二纸余)　当

　　唐大慈恩寺沙门释玄奘译

　　说福非火所烧，少欲最安乐等。共九问九答，皆切于开示众生者。

　　佛说分别缘生经(一纸余)　(南凊北薄)

　　宋中印土沙门法天译

　　佛初成道，思念世间苦乐诸法，无有能了知者，梵王便来证成，佛更为梵王说十二缘生之法。

　　嗟袜曩法天子受三归依获免恶道经(三纸余)　(南力北则)

　　宋中印土沙门法天译

　　天子应堕猪身，帝释教以三归，乃生兜率陀天。

　　佛说出家功德经(四纸余)　当

　　失译人名附三秦录

　　佛闻鞞罗羡那王子乐音，记彼七日命终，阿难劝令一日一夜出家。命终之后，七返生六欲天，当得辟支佛道。阿难因问放人出家之福，障人出家之罪，佛具答之。

　　佛说大迦叶本经(四纸余)　(南孝北当)

　　西晋月支国沙门竺法护译

　　佛为大迦叶说制心法。

　　佛说龙王兄弟经(二纸欠)　(南尺北敬)

　　吴月支国优婆塞支谦译

　　即目连降伏二龙事。

　　佛说罗云忍辱经(二纸半)　(南孝北当)

　　西晋沙门释法炬译

　　因罗云受打，佛乃广赞忍辱之道。

　　佛说梵摩难国王经(一纸余)　当

　　失译人名附西晋录

　　王子均邻儒出家证果，为父说法，亦证初果。佛因敕众僧临饭时，说僧跋。僧跋者，众僧饭皆悉平等。

　　佛说普达王经(三纸欠)　当

　　失译人名附西晋录

　　夫延国王礼沙门足，诸臣谏之，王命觅一切头卖之，惟人头不可卖，乃至丐者亦不肯受，因劝人生信心，遥请佛来国说法，佛并说其夙缘。

　　佛说末罗王经(一纸余)　(南孝北当)

　　刘宋居士沮渠京声译

　　为移石人说四力，一精进力，二忍辱力，三布施力，四父母力。又生、老、病、死，为四力。

　　佛说摩达国王经(一纸)　同上

　　译人同上

　　罗汉比丘以宿业，为王养视官马，七日后现神通，化王归佛，证初果。

　　佛说旃陀越国王经(二纸半余)　同上

　　译人同上

　　王小夫人怀孕，大夫人以金赂婆罗门，谮杀埋之。儿于冢中得产，其母半身不朽，饮乳三年，至六岁时，佛度出家，证阿罗汉，乃以神通，化其父王令归三宝，佛因具说夙缘，无数人闻之得道。

　　萍沙王五愿经(六纸)　璧

　　吴月支国优婆塞支谦译

　　先叙萍沙王五愿，后叙弗迦沙王出家，宿窑家，佛夜为说法，证三果，次日命终。

　　佛说五王经(四纸余)　当

　　失译人名附东晋录

　　五王共相友善，四王各说世乐，惟普安王说出世乐，因引四王见佛，佛为说世间八苦，遂同出家修道。

　　犍陀国王经(一纸余)　敬

　　后汉安息国沙门安世高译

　　婆罗门谮杀毁树者，牛不害折角者，王乃从此信佛。佛因说其往因。

　　未生怨经(三纸欠)　敬

　　吴月支国优婆塞支谦译

　　说瓶沙王受害事，与律中大同小异。

　　琉璃王经(六纸)　璧

　　西晋月支国沙门竺法护译

　　说灭释种，堕地狱，始末。

　　阿阇世王问五逆经(四纸余)　(南尺北敬)

　　西晋沙门释法炬译

　　预记王当一堕狱，即出，二十劫不堕三恶道，最后成辟支佛，名无秽。

　　阅藏知津卷第三十

　　　　　　　(华山见方丈助银二两
　　　　　　信士龙彦含助银二两)
嘉兴大藏经　阅藏知津(第卷-第卷)


　　阅藏知津卷第三十一

　　北天目沙门释智旭汇辑

