<!-- { "loadSidebar": true } -->
　　习相应品第五　一何义经。阿难问持戒为何义，佛言：令不悔义。如是展转问不悔，欢悦，得喜，得止，得乐，得定，见知如实，得厌，无欲，即得解脱淫怒痴。二不思经。明持戒便得不悔不须思量等。三念经。谓多忘无正智，便害正念正智，害护诸根护戒，乃至害涅槃。四惭愧经上。明有惭愧，便习爱恭敬，便有信有正思惟正念正智，护根护戒，乃至涅槃。五惭愧经下。舍梨子复说坏树皮喻。六戒经上。明犯戒，便害不悔等。七戒经下。舍梨子复说害树根喻。八恭敬经上。明恭敬能具威仪，具学法，具戒身定慧等，乃至涅槃。九恭敬经下。明恭敬能展转护根，乃至无欲涅槃。十本际经。谓无明为爱习，五盖为无明习，三恶行为五盖习，不护根为恶行习，不正念智为不护根习，不正思惟为不正念智习，不信为不正思惟习，闻恶法为不信习，近恶知识为闻恶法习，恶人为近恶知识习，七觉为明脱习，四念处为七觉习，三妙行为念处习，护根为妙行习，乃至正念智，正思惟，正信，闻法，近善知识，善人，展转为习。十一食经上。食与习同，而说大海以大河为食，乃至雨为食喻。十二食经下。法同，喻稍略。十三尽智经。谓尽智以解脱为习，乃至不悔以护戒为习，护戒又以护根为习，如是正念智，正思惟，正信，观法忍，玩诵法，受持法，观法义，耳界闻善法，往诣奉事善知识，展转为习。十四涅槃经。明涅槃以解脱为习，乃至正信以苦为习，苦以无明为习，遍观十二因缘而得涅槃。十五弥醯经。弥醯侍佛，辞佛往静处学断，反起欲，恚害，三恶念，乃归佛所。佛为说心解脱未熟，欲令熟者，有五习法，一与善知识俱，二护戒威仪，三说圣法，四精进断恶修善，五观兴衰法。又修四法，恶露断欲，慈断恚，出入息断乱，无常断慢，而皆以与善知识俱，乃得成后四事，及四法。十六即为比丘说经，重说上义也。

　　王相应品第六　一七宝经。佛法有七觉，如轮王七宝。二三十二相经。三四洲经。说顶生王不知足而死之事。四牛粪喻经。佛以手爪抄少牛粪而告比丘，不见有少色常住不变，而一向乐也，觉想行识，亦复如是。五频鞞娑罗王迎佛经。为说无常等法，令证果。六鞞婆丽陵耆经。说迦叶佛时，难提波罗陶师，劝优多罗童子见佛出家事。七天使经。说阎王以生，老，病，死，治罪。五种事诘责罪人，名为五天使者。及说地狱众苦(初一日诵竟)。八乌鸟喻经。说比丘莫如獭、究暮、鹫、食吐鸟、豺、乌，当如猩猩。九说本经。阿那律说过去因，佛更为说未来弥勒佛事。十大天捺林经。说往古大天轮王，发白出家，教子孙亦如是出家，凡八万四千世，最后王名尼弥，广行戒善，帝释请到天上事，并嘱阿难转相继法，莫令佛种断。十一大善见王经。说往古王于拘尸城修四无量，六返舍身，今如来入灭为第七。十二三十喻经。戒德为严饰具，乃至心解脱为珠宝，自观己心，为身极净。十三转轮王经。说增减劫，由善恶业，诫诸比丘应如螺转轮王，谓念处为自境界，如意足为寿，戒为色，禅为乐，无漏为力，能降伏魔。十四蜱肆经。鸠摩罗迦叶以种种喻，断蜱肆王无后世见，又以种种喻，令舍见，舍欲恚怖痴，乃受三归，行布施，但不至心，仅生丛树林空宫殿中，反不如监布施人，得生四王天。

　　长寿王品第七　一长寿王本起经。为斗诤比丘，说长寿王，及长生太子事，比丘不改过，佛以神足，至阿那律等三人住处，见其习行无事而赞之，并为说修天眼法。二天品经。佛为比丘说自己修行得光明事，凡八行，谓见形色，乃至知曾生此天等。三八念经。阿那律陀作是七念，道从无欲，非有欲得，及知足，远离，精勤，正念，定意，智慧。一一对明。佛知其所念，便往赞之，并为说道，从不戏，乐不戏行不戏得，非从戏，乐戏行戏得，是名八大人念。四净不动道经。说三种净不动道，三种净无所有处道，一净无想道，及说涅槃，圣解脱。五郁伽支罗经。为一比丘略说法要，谓四念处。应与三定，四共俱禅，并修。亦修四无量心，必得果证。六娑鸡帝三族姓子经。为阿那律等三年少说离欲法，乃至说授四辈生处记义。七梵天请佛经。佛知梵天邪见，无常计常，往为说法，并诃魔说，令梵天得正见。八有胜天经。仙余财主，请阿那律饭，问大心无量心义，阿那律为分别之，并说光天，净光，遍净光，差别因果。九迦絺那经。八百比丘，并世尊，共为阿那律作衣。佛敕阿那律为众说法，从信心出家，持戒，护根，弃盖，得禅，乃至证六通三明，是名迦絺那法。十念身经。为诸比丘广说念身法，成就十八功德。十一支离弥梨经。拘絺罗诃质多罗象子比丘，不恭敬，不善观，并为其亲友比丘说种种退失法喻，于后象子，果舍戒还俗。十二长老上尊睡眠经。因目连昼眠，佛为说除睡法，并说究竟梵行法。十三无刺经。因诸比丘知声为定刺，佛为更说犯为戒刺，严饰为护根刺，乃至欲恚痴三刺，惟阿罗诃离之。十四真人经。佛为比丘说恃善法者，为不真人法，不自贵贱他，为真人法。十五说处经。为阿难说教诃，训诲，年少比丘说处，谓应说五盛阴，内六处，外六处，六识身，更乐觉想思爱，六界，缘起，念处，正断，如意，四禅，四谛，四想，四无量，四无色，四圣种，四果，五熟解脱想，五解脱处，五根，五力，五出要界，七财，七力，七觉，八正，又说顶法，及顶退法。

　　秽品第八　一秽经。舍梨子分别内有秽，内无秽，各有二种，不知如真者，皆最下贱，知如真者，皆最胜，为说买铜盘喻，又说盛粪盛食喻。二求法经。佛说比丘宜求法，莫求饮食。又说上中下弟子随师不随师功过，舍梨子因即广明三可毁，三可称法，及说中道断欲断贪等，又有中道谓八圣道。三比丘请经。目连说比丘应请诸尊教我，诃我，莫难于我，及说成就戾语法，与善语法者，过失功德，并说照镜之喻。四知法经。周那说比丘知法不知法者，犹贫称富，及富称贫。五周那问见经。佛为周那说渐损法，发心法，对法，升上法，涅槃法。六青白莲华喻经。佛说有法从身灭，有法从口灭，有法但从慧见灭，谓能修身戒心智，如莲水生水长，而不着水。七水净梵志经。佛因水净梵志，告诸比丘，有二十一秽污于心者，必至地狱，谓邪见，非法欲、恶贪、邪法、贪、恚、睡眠、掉悔、疑惑、瞋缠、不语结、悭、嫉、欺诳、谀谄、无惭、无愧、慢、大慢、憍傲、放逸、若不污心，必至善处，兼为梵志说净洗以善法偈，令梵志悟。八黑比丘经。因黑比丘喜斗诤，佛为说不可爱及可爱法，亦说恶马良马喻。九住法经。佛说比丘，于善法有退有住有增，须自观知善不善法，求断求增，如救头然。十无经。舍梨子说净法衰退，及转增之由，又述断恶修善，如救头然之喻。

　　因品第九　一大因经。佛为阿难广明缘起甚深，又明七识住，及二处，于此知如真者，名慧解脱，兼修八解脱者，名俱解脱。二念处经。说三世诸佛，皆断五盖，住四念处，修七觉支，而证道。因广明四念处观。三苦阴经上。因异学亦言知断欲断色断觉，比丘以此白佛，佛为分别欲味，欲患，欲出要，色觉亦尔。四苦阴经下。释摩诃男生染，恚、痴、法。佛为说欲味，欲患，若知如真，不为所覆，便得无上息。五增上心经。比丘欲得增上心者，当数数念于五相，一念相善相应，二观念恶患，三不念念，四以思行渐减念，五以心修心，受持降伏。六念经。分别诸念作二分，欲恚害念作一分，无欲恚害念作一分，若生欲恚害念，须不受断除吐，若生无欲恚害念，须速修习广布，次应治内心，常住在内，止息一意得定，向法，次法，乃至证四禅，断诸漏。七师子吼经。谓断一切受，知欲受，戒受，见受，我受，以无明为本，无明尽者，不复更受此四受，尊信此师，信此法，具戒德，敬同学，乃堪师子吼曰，此有第一第二三四沙门，此外更无沙门梵志。八优昙婆罗经。实意居士诣异学园，异学欲以一论灭瞿昙，如弄空瓶，佛至其园，为说苦行秽不秽法，总名不了。亦说正解脱法，异学屈服，但以魔力所持，而不发心。九愿经。因一比丘心愿佛与慰劳，共语，说法，得具足戒而不废禅，成就观行于空静处，佛乃广说比丘所应愿事。十想经。谓若计地是神，便不知地，不计地即是神，彼便知地，乃至一切悉皆如是。

　　林品第十　一林经上。料简四种所住林，或不得正念等，虽有四事，不应住，或可得正念等，虽乏四事，不应去，或二俱不得，应夜半而去，莫与彼别，或二俱得，应尽命住。二林经下，四料简与上同，此约得沙门义说。三自观心经上。料简止观得不得有四句，不得者方便令得，得者当求漏尽。四自观心经下。观增伺瞋恚，乃至恶慧等多少有无，有恶须断，有善须求漏尽。五达梵行经。知漏，知漏因，知报，知胜如，知尽，知灭道，如是觉、想、欲、业、苦。一一知因，乃至知道是谓达梵行，能尽一切苦。六阿奴波经。记提和达多入地狱，并为阿难说大人根智，善知六种人。七诸法本经。欲为诸法本，更乐为和，觉为来，思想为有，念为上主，定为前，慧为上，解脱为真，涅槃为诸法讫。八优陀罗经。说优陀罗不知痈本，虽生非非想处，还堕狸中，比丘应知身为痈，爱为痈本，六更触处为一切漏。九蜜丸喻经。先为执杖释说宗本法，执杖不是不非而去，次为比丘略说，即入室坐，诸比丘转问大迦旃延，然后白佛印可。十瞿昙弥经。大爱道三求出家，佛三止之，因阿难为请，乃制八尊师法，后又请求少年比丘礼敬老尼，佛为说减正法事(第二小土城诵讫)。

