<!-- { "loadSidebar": true } -->
　　大品第十一　一柔软经。佛说在家时受用，但为老病死而出家。二龙象经。佛说惟佛为大龙，乌陀夷因作颂赞。三说处经。比丘有三说处，谓三世有，又以二种四处观人，知可共说，不可共说。四说无常经。谓观五阴无常，得证果。五请请经。佛因说戒时，唱言：我是后边身，汝等真法子，身口意清净，无枝亦无叶，舍梨子因作颂赞。六瞻波经。说戒时，有犯戒者佛默不说，目连牵犯戒者出，佛种种诃犯戒之罪。七沙门二十亿经。二十亿比丘精进而不证果，心生退悔，佛为说弹琴喻，遂尽诸漏，向佛善说所证之义。八八难经。谓学道有八难，惟有一不难。九贫穷经。以无善法财，喻贫穷。以恶行，喻举贷。以覆藏，喻长息。以梵行所知，为责索，以频生三恶念，为数往求索，以堕恶道，喻被收缚。十行欲经。为给孤居士说十种行欲人，非法三，法非法三，如法四。十一福田经。为给孤居士，说二种福田，谓十八学人，九无学人。十二优婆塞经。佛说优婆塞善护五戒，及念佛法僧戒，必得证果。十三怨家经。谓瞋恚是怨家，妨人七事，一妨好色，二妨安眠，三妨得利，四妨友朋，五妨名称，六妨大富，七妨生善处。十四教昙弥经。昙弥骂责比丘，比丘皆去，诸优婆塞乃逐昙弥，佛为昙弥说树神喻，令彼住沙门法。十五降魔经。魔入目连腹中，目连唤出，为说昔日波旬扰佛弟子，招大苦报，汝即我甥事，魔乃怖而降伏。十六赖吒和罗经。赖吒和罗居士子，闻佛说法，发心出家，父母不许，卧地不食，许已，方起，出家证果，后还父家，不被财色所动，为父母说法，次为拘牢婆王，说信如来所说四事故出家，一此世无可依恃，二必趋老，三必无常，四无厌足。十七优婆离经。苦行尼犍与佛论议，立身罚最重，佛立意业最重，优婆离居士，从尼犍处欲来难佛，反受佛化，证果断邪，不听尼犍入门。十八释问经。天王先遣五结乐子，以琴歌见佛，次来问法，佛为说因思有念，因念有欲，因欲有爱不爱，因爱不爱有悭嫉结，生大苦阴，及说八正道，护六根等，天王证初果，发愿来生出家。十九善生经。善生居士奉父遗命，敬礼六方，佛为说离四恶业，四恶行，六非道，四似亲，应知四善亲，及内法六方，谓东为父母，南为师尊，西为妻子，北为婢使，下为友臣，上为沙门梵志。二十商人求财经。先说往古商人入海堕罗刹国，乃至乘天马时，若稍念男女情爱，即便堕落，次正说比丘若计根尘阴界是我者，必皆被害。二十一世间经。明如来知苦断集，证灭修道，自觉觉他，从成道至涅槃，所说皆实。二十二福经。明往昔七年行慈福报，劝人修福。二十三息止道经。谓初学比丘，常应念骨相，青相，腐相，食相，骨锁相，除欲恚病。二十四至边经。谓欲尽苦，甘行乞食，而复不修沙门法行，如墨浣墨，如血除血，从冥入冥。二十五喻经。谓无量善法，以不放逸为本，如地，如沉水，栴檀青莲，须摩，象迹，师王，乃至如如来等。

　　梵志品第十二　一雨势经。未生怨遣雨势大臣，问佛跋耆国事，佛为说彼国行七不衰法，必当得胜，大臣去后，因为比丘说七种七不衰法，及说六慰劳法。二伤歌罗经。此摩纳始谓作斋行，无量福迹，学道行一福迹，阿难三问而屈服之，佛为说三轮示现法，摩纳归信。三算数目犍连经。此梵志以堂及算法为喻，问佛法中次第，佛为分别说之，次问何缘有得究竟，不得究竟者，佛为说问路之喻。四瞿默目犍连经。佛涅槃后，阿难往此田作人所，彼问可有比丘与佛等者，适遇雨势大臣来到，重复问之，阿难答以无有此人，次说有法可依，及有十德可敬，又说诃贪等四伺，赞四禅四伺，雨势去后，又答三种解脱，无有胜如。五象迹喻经。异学卑卢，为生闻梵志，说象迹喻，以赞于佛，生闻见佛，佛为具足说此法喻，谓从出家，护根，除盖，成四禅，证无漏，方为极大象迹。六闻德经。为生闻说博闻诵习差别功德，谓从舍家，乃至证灭。七何苦经。答生闻所问在家出家苦乐之事，及答饶益天人法，观善恶知识，如黑白月。八何欲经。生闻梵志，问刹利，居士，妇人，偷劫，梵志，沙门，各何欲，何行，何立，何依，何讫。佛一一答之。九郁瘦歌罗经。此梵志，向佛说四种奉事，及四种自有财物，佛展转破之，谓如强与他肉而取其直，次正作虚空，慈心，洗浴，取火，等喻。明四姓平等。十阿摄和经。诸梵志自恃其种独净，遣阿摄和与佛辩之，佛亦为说虚空，乃至取火等喻，又说父母驴马等喻以屈之(第三念诵讫)。十一鹦鹉经。佛为此摩纳分别在家，出家事，摩纳述梵志所施设五法功德，佛诘以现知现觉义，彼则瞋恚，佛为说五法障碍，谓欲、恚、身见、戒取、疑。及说法从心起。十二须闲提经。此异学见佛卧室而起敬，闻佛名而毁訾，见佛说离欲法喻，而出家证果，所谓喻者，癞人炙火，盲着垢衣也。十三婆罗婆堂经。婆私吒及婆罗婆二人，皆梵志种出家，被诸梵志诃责，佛为说劫初渐立四姓事，及说善恶业报无差别。十四须达多经。为此居士说施心差别，非关粗妙之物，次较胜田，从凡人，四果，支佛，如来，不若作四方僧房，又不若受归戒，修慈心，及作无常观。十五梵波罗延经。佛答今之梵志，久已越梵志法，无复学者。十六黄芦园经。佛在园中，有百二十岁老梵志，来责佛不敬一切。佛言：若如来起迎请坐者，彼人必当头破七分。梵志又诃佛无味，无怖，不入胎。佛言：于五欲无味无怖，证四禅三明，故不入胎。梵志乃终身自归。十七头那经。为头那说五种梵志法，一如梵，二如天，三不越界，四越界，五旃陀罗。十八阿伽罗诃经。此梵志问梵志经典，何所依住，佛言：依于人住，展转问人，稻麦，地，水，风，空，日月，四王，乃至大梵。依忍辱温良，忍辱温良，又依涅槃，涅槃无依。十九阿兰那经。诸比丘共论人命极少，宜力行善，佛赞印之。并说昔时阿兰那梵志出家，说无常法，利益无量，即佛往因也。二十梵摩经。梵志梵摩，先遣摩纳优多罗，观佛三十二相，及观威仪，优多罗发心出家，次后梵摩自来见佛，谛观诸相，信心归依，证那含果。

　　阅藏知津卷第二十七
嘉兴大藏经　阅藏知津(第卷-第卷)


　　阅藏知津卷第二十八

　　北天目沙门释智旭汇辑

　　小乘经藏之三

　　中阿含经之余

　　根本分别品第十三　一分别六界经。佛于陶师屋中，为弗迦罗娑利比丘，说六界聚，六触处，十八意行，四住处法。二分别六处经。为比丘说六处，六更乐，十八意行，三十六刀，断彼成就是，无量说法，内三意止，调御士趣一切方法。三分别观法经。佛略说如是观，心洒散，不住内，不受而恐怖，如是观，心不洒散，住内，不受不恐怖，说已入室，众比丘请大迦旃延广说之。谓根着尘，则心洒散，着四禅八定，则不住内，不离五阴，则恐怖，反是，便不洒散等。四温泉林天经。天劝三弥提尊者，受持跋地罗帝偈，尊者问佛，佛说偈曰：“慎莫念过去，亦勿愿未来，过去事已灭，未来复未至，现在所有法，彼亦当为思，念无有坚强，慧者觉如是，若作圣人行，孰知愁于死，我要不会彼，大苦灾患终，如是行精勤，昼夜无懈怠，是故常当说，跋地罗帝偈。”说已，入室。比丘请大迦旃延广释，迦旃延约根尘释之。五释中禅室尊经。又一天问卢夷强耆尊者偈，并义，尊者问佛，佛为说偈，并约五阴释义。六阿难说经。阿难以偈及义，为比丘说，佛赞印之。七意行经。佛为比丘说八定，及八天处，二俱等等，及说灭定为最胜。八拘楼瘦无诤经。佛为比丘分别诤无诤法。九鹦鹉经。鹦鹉摩纳父，转生为白狗，见佛而吠，佛言：“汝不应尔，谓汝从护至吠。”狗瞋极卧地，鹦鹉怒而见佛，佛为说其成验，再来见佛，佛为说业报差别之法。十分别大业经。异学与三弥提论三业义，周那与阿难，以此问佛，佛诃其不善分别，次正说三报受时差别，及临终善恶念不同，虽天眼所见，不宜执一非余，惟佛知其所以然耳，兼说柰果生熟四料简，以喻于人。

　　心品第十四　一心经。有一比丘问，谁将世间去，谁为染着，谁起自在，佛言：一切唯心，多闻圣弟子不随心，而心随多闻。次又问多闻义，智慧义，黠慧广慧义。佛言：“顺梵行为多闻，知四谛为智慧，能利人为广慧。”二浮弥经。浮弥为王子说梵行得果，或愿，或无愿，或愿无愿，或非有愿非无愿义。佛为浮弥说四喻，　角及乳，抨水及酪，压沙及麻，取火毋湿及干，喻邪梵行正梵行，得果不得。三受法经上。现在未来苦乐四料简也，淫欲，现乐后苦，强制烦恼，现苦后乐，外道苦行，现苦后苦，欢喜修行，证三果，现乐后乐。四受法经下。亦四料简，而约苦乐心，修十善行十恶论。五行禅经。料简四种行禅，一炽盛而谓衰退，二衰退而谓炽盛，三知衰退，四知炽盛，八定皆尔。六说经。分别八定中，皆有退，住，进，及漏尽义，修者应知。七猎师经。以四种鹿群，喻沙门梵志，三不脱魔境，一能脱之，谓修四禅，四无量，四空，断漏者。八五支物主经。此物主先诣异学文祁子处，文祁子立四事为第一义，谓身不作恶，口不恶言，不行邪命，不念恶念，物主以此白佛。佛言：此则婴孩皆第一义，若多闻圣弟子，当知善戒不善戒，善念不善念，何由生，何由灭，知已，具足八正道，乃至正解脱正智，是名第一义。质直沙门。九瞿昙弥经。大爱道以金缕衣供佛，佛令施比丘众，三劝不从，佛为阿难说七施众，十四私施，皆得大福报。乃料简施受净不净四句。十多界经。阿难作是思惟，一切恐怖，及灾患等，皆从愚痴生，不从智慧，佛为广申明之，次问云何名愚痴，云何名智慧。佛言：不知界、处、因缘、是处非处者，为愚痴。知者，为智慧，界者，眼等十八，地等六，欲无欲等六。乐、苦、忧、喜、舍、无明，亦为六。觉、想、行、识，为四。欲、色、无色，三。色、无色、灭，三。过、现、未，三。妙、不妙、中，三。善、不善、无记，三。学、无学、俱非，三。漏、无漏，二。为、无为，二。共名六十二界。处者，十二处。因缘者，十二缘生。是处非处者，若因若果。

