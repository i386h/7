<!-- { "loadSidebar": true } -->
　　较量功德品第三十。帝释问书经福聚，供设利罗福聚，何者为多。佛言：我于般若修学，得一切智智，及相好身，不以获相好身，说名如来。但以一切智智，说名如来，一切智智，及相好身，并设利罗，皆以般若为根本故。是故书经福多，以一切善法，皆从般若而出生故。又十方有情，发心定趣无上菩提，而由远离甚深般若方便善巧，多分退堕二乘地中，若欲住不退转地，速证无上菩提。应于般若数数听闻，受持读诵，精勤修习，如理思惟，好请问师，乐为他说，书写供养，又于余摄入般若诸胜善法，亦应听闻，乃至乐为他说，所谓五度，二十空，乃至三智等，又随顺般若蕴处界等无量法门，亦应听受思惟，不应非毁，令于菩提而作留难，以诸如来，昔皆修学如是等无量法门，证得无上菩提。如是等法，是三乘真实法印，是一切圣凡利益安乐所依处故。帝释问持经福：佛展转较答：以此般若在赡部洲人中住，则三宝皆住不灭，则世间常有十善六度等一切善法，则世间常有人天三乘等一切胜果，于是欲色诸天，同白帝释，劝令受持读诵，精勤修学，如理思惟，供养恭敬尊重赞叹如是般若，能令恶法损减，善法增益，普摄一切三乘法故。佛告帝释：依因般若大咒王故，一切胜因胜果，出现世间。复次依因般若，故有菩萨。依因菩萨，故一切胜因胜果显现。譬如依因满月轮故，一切药物星辰山海皆得增明。若如来未出世时，唯菩萨具方便善巧，为诸有情，无倒宣说世出世法，当知菩萨能出生五乘，而菩萨所有方便善巧，皆从是般若生长，若于此般若听受，乃至流布，成就现在未来功德胜利。尔时外道为求佛过，来诣佛所。帝释念诵般若，外道退还。恶魔化作四兵，来诣佛所，帝释念诵般若，恶魔退还。诸天化供，愿此般若人中久住。庆喜问佛：何缘不广称赞施等，但广称赞般若。佛言：由此般若与彼一切善法为尊为导，若不回向一切智智而修施等，不名真修施等。故我但赞般若。庆喜又问：云何回向一切智智？佛言：以无二为方便，无生为方便，无所得为方便，修习施等，是名回向一切智智。庆喜又问：以何无二无生无所得为方便？佛言：以色等无二无生无所得为方便，回向一切智智，修习施等。庆喜又问：云何以色等无二无生无所得为方便，回向一切智智，修习施等。佛言：色等，色等性空。以色等性空，与布施等无二无二分故，由此故说以色等无二无生无所得为方便，修习施等。庆喜当知，由此般若故，能回向一切智智，复由回向一切智智，能令修习施等得至究竟，故此般若于彼施等为尊为导。譬如大地，以种散中，众缘和合，则得生长。应知大地与种生长，为所依止，为能建立，如是般若及所回向一切智智，与施等一切善法为所依止，为能建立，故此般若，与彼施等为尊为导。帝释更广说般若功德，佛更广说般若功德。若此般若随所在处，周匝除去诸不净物，扫拭涂治，香水散洒，敷设宝座而安置之，烧香散华，庄严供养，便有威德天龙，来观礼读，欢喜护念，是人身心安乐，寝得善梦，不贪四事。因问帝释，佛设利罗，及此般若，汝取何者。帝释白佛：宁取般若。舍利子言：般若无色无见，无对一相，所谓无相，汝云何取。帝释言：若于般若能如是知，是为真取般若，亦真修行般若，以不随二行，无二相故，前五度亦不随二行，无二相故。佛赞印之。帝释又更广赞：乃至若无般若，施等不能到彼岸故。譬如无价大宝神珠，又若欲得常见一切如来法身色身智慧身等，当于般若供养。乃至流布，若修般若，应以法性，于诸如来，修随佛念，法性有二，如实知我智有情智等无量门智，皆名有为法性，一切法无生无灭等无性自性，皆名无为法性。佛言：三世三乘，皆因般若得果，如是般若秘密藏中，广说三乘相应法故。然此所说，以无所得为方便故，无性无相为方便故。无生无灭为方便故，无染无净为方便故，无造无作为方便故，无入无出为方便故。无增无减为方便故，无取无舍为方便故。如是所说，由世俗故，非胜义故，如是般若，非般若非非般若，乃至非境非智，不与三乘法，不舍异生法。帝释白佛：如是般若，是大波罗密多，是无上波罗密多，是无等等波罗密多，虽知一切有情心行境界差别，而不得我等，不得色等，乃至不得三藐三佛陀法，以能得所得，及二依处，性相皆空，不可得故。佛言：菩萨以无所得为方便，具行六度，由甚深般若为尊为导，修习施等，无所执着，速得圆满。又于色等一切法，以无所得为方便，修习般若，由此因缘，无所执着，令所修习，速得圆满。如赡部洲诸树，枝茎花叶果实，虽有种种形色不同，影无差别，如是施等虽各有异，而由般若摄受，回向一切智智，以无所得为方便故，亦无差别。次较量书写供养功德，不若书写施他功德，次明佛成道已，还依此法而住，供养恭敬，尊重赞叹。况欲求无上菩提者，而不至心归依甚深般若。次更展转较量福多，乃至教化十方一切世界有情，皆学四禅四等四定五通，不如书写般若，施他流布，以此秘密藏中，广说施等一切无漏之法，三乘种性修学此法，各速获果证故，又教化一切有情，皆修四禅，乃至五通，不免三恶，不如教一有情，住预流果，教化一切有情，令住四果，不如教一有情，安住独觉菩提，教化一切有情，皆住独觉，不如教一有情，趋无上觉，则令世间佛眼不断，由有菩萨，便有三乘三宝，由此般若秘密藏中所说法故，便有世出世间善果善因施设可得。若于般若如理思惟，所获福聚，胜于教化一切有情。住五神通，如理思惟者，谓以非二非不二行觉，于此般若，及六度二十空等，如理思惟，又若于此般若，以无量门，广为他说，宣示开演，显了解释，分别义趣，令其易解，胜自受持读诵如理思惟功德，所言般若义趣者，非二非不二，非有相非无相，乃至非实际非非实际，如是义趣，有无量门，若能广教他令易解者，胜自受持功德无量倍数。帝释白言：诸善男子善女人等，应以种种巧妙文义，宣说开示如是般若。佛赞印之。次明有所得而为方便，但名施等，不名波罗密多。无所得为方便，能满六种波罗密多。若说相似般若，乃至相似布施，初心闻者，心便迷谬，失于中道，是故应以无所得慧，及以种种巧妙文义，为发无上菩提心者，宣说六度。若说有所得六度，名说相似六度，若说色等若常若无常，若乐若苦，若我若无我，若净若不净，复说行般若者，应求色等若常若无常等，若人如是求色等若常若无常等，皆是说有所得相似般若，广说静虑，乃至布施亦尔。又凡以有相为方便，有所得为方便，及时分想，教他修学六度，乃至随喜回向，皆是说相似法。若说无所得六度，是名宣说真正六度。作如是言，汝应修般若，不应观色等若常若无常，何以故？色等，色等自性空，是色等自性，即非自性，若非自性，即是般若。于此般若，色等不可得，彼常无常亦不可得。所以者何？此中尚无色等可得，何况有彼常与无常，汝若能修如是般若，是修般若波罗密多，若乐若苦，若我若无我，若净若不净，亦如是说。是为宣说真正般若，广说静虑，乃至布施，亦尔。又言：汝修学时，勿观诸法有少可住，可超可入，可得可证，可受持等，所获功德，及可随喜回向菩提，何以故？于此般若，乃至布施波罗密多，毕竟无有少法可住可超入等，以一切法自性皆空，都无所有，若无所有，即是般若，乃至布施波罗密多，于此般若等，毕竟无少法有入有出，有生有灭，有断有常，有一有异，有来有去，而可得者，作此等说，是说真正般若。乃至布施波罗密多，次又广较福德，乃至若十方一切有情，皆于无上菩提得不退转，有人于此般若，以无量门巧妙文义，为他广说，令其易解，复作是言。来！善男子，汝当于此甚深般若，听受通利，如理思惟，随此般若所说法门，应正信解，则能修学，则能证得一切智法，则修般若增益圆满，便证无上菩提。是人所获功德，甚多于前。复次乃至若教十方一切有情，皆于无上菩提不退，复以般若说令易解，有人于中，劝一速证无上菩提，令说三乘救度一切。复以般若说令易解，功多于前。何以故？速趣大菩提菩萨，要甚假藉所说法故，于无上觉，求速趣故，观生死苦，运大悲心，极痛切故，于是帝释叹述，善现赞印。

