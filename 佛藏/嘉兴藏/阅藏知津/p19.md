<!-- { "loadSidebar": true } -->
　　不空见劝请品第八。问法兴供，述意请答。

　　赞三昧相品第九。显示念佛三昧功能。

　　正观品第十。先观五阴不实，深生怖畏，具足惭愧，修行止观。三空，四念，及以四等，乃至十二头陀，三十七品，十善，十力，等法。次复相续念佛十号，相好，六通，五分，等法。又当续观即蕴异蕴是如来耶。六根四大，亦复如是。又观无上菩提，不以身得，不以心得，不离身心，得无上道。次明离我见法，放光授记。

　　微密王品第十一。不空见问舍无惭愧得三昧法，佛述过去明相佛时，胜微密王闻法出家秉二二法。修此念佛三昧已，成莲华上佛。

　　三法品第十二。不贪，不瞋，不痴。观一切法无常，苦，无我。供佛，劝人供。发愿，赞佛德，赞相好。发愿随喜，三世佛所，求念佛三昧。

　　劝持品第十三。说过去宝胜光佛灭后，树王比丘流通此三昧宝王，有帝幢天转轮王，梦中闻此三昧，出家修学，成高行佛。是故得闻此三昧者，决定成佛。

　　诸菩萨本行品第十四。九万百千亿那由他菩萨发心持说修行，佛笑印之。

　　正念品第十五。佛说正念诸法实相，是名念佛。菩萨闻已，得无生忍，安住三昧。皆见十方恒沙诸佛。

　　大众奉持品第十六。菩萨天人兴供，佛重现瑞赞持。

　　佛说大方等大集菩萨念佛三昧经(十卷)　民

　　隋南天竺沙门达磨笈多译

　　与上经同，而文周足。正观品分为三，于十号相好下，名思惟三昧品第十一。于放光授记，名示现微笑品第十二。神通品第十三，即微密王品。修习三昧品第十四，即三法、劝持两品。但缺正念、奉持两品。

　　大方等大集贤护经(五卷)　(南伐北罪)　(开元录云亦名拔陀经)

　　隋北天竺沙门阇那崛多共笈多等译

　　思惟品第一，佛在王城竹园，放光集众。贤护问法，佛赞其德，为说思惟诸佛现前三昧(即般舟三昧也)，先说具诸方便功德，次说如闻阿弥陀佛在西方。便依所闻，系念思惟，观察不已，了了分明，终获见之。如梦所见，无物能障。未得天眼，能见彼佛。亦无天耳，闻彼法音。如有三人，各念淫女，梦与从事，寤已，来诣贤护，贤护为彼方便说法，住不退转，得菩提记。念佛三昧，亦复如是。又昔须波日佛时，有饥人梦得饱食，寤已还饥。因思诸法皆空如梦，悟无生忍。如是随佛方所，即向彼方至心顶礼，渴仰欲见，专精思惟色相，亦即作彼虚空之想。住正思惟，得见彼佛光明清彻，如净琉璃。其形端正，如真金柱。

　　三昧行品第二，具四四法，得成三昧。见佛品第三，敬师如佛，精勤修学，则见十方各多多佛，不假作意，自然现前。

　　正信品第四，当应勇猛发勤精进莫如海船，未到先破。莫如愚人，嫌赤栴檀。莫如痴人，毁摩尼宝。因即较量持经功德。

　　受持品第五，能受持者，已于无边佛所，种诸善根。一切功德，不能格量。

　　观察品第六，一心思惟佛坐说法，相好殊特，乐观无厌。见如来已，当先咨问不见顶相，次第遍观诸相，皆令明了，愿我未来得具妙相，得清净戒，具足威仪，定慧解脱等亦尔。复更思惟，菩提为身得耶？为心得耶？身如草石，心不可见，菩提无色，亦不可见。无漏无为，无有以色证色。以心证心。无有证知，亦非无证。以如来身心，皆无漏故。五阴五分，及所说法。亦无漏故，如是观一切法，则入寂定。无有分别，非无分别。何以故？定有分别，即是一边。定无分别，复为一边。如是观察知如来时，不可执着。

　　戒行具足品第七，出家应护十支戒行(一清净，二不缺，三不染，四不污，五不浊，六不着，七不动，八不被诃，九智所赞，十圣爱敬是也)，在家应修布施、三归、五戒、八斋，乃堪行此三昧。次记此经行世时节，多人发愿。末世弘持，佛为授记。

　　称赞功德品第八，具四法，得三昧现前，获五功德。

　　饶益品第九，过去无畏王佛时，须达多长者子持此三昧，成然灯佛。欲成此三昧王，当勤观察彼四念处。

　　具足五法品第十，贤护请佛设供，随佛入园。复问几法能证三昧？佛答六种五法。

　　授记品第十一，然灯佛时，闻此三昧，即证三昧。得菩提记。

　　甚深品第十二，观五阴不取着，观念处不分别。一切法中无障碍，成就三昧。即得睹见阿僧祇佛，闻法受持。

　　十法八法品第十三，具十法为他解斯三昧，当得八事。

　　不共功德品第十四，当成十八不共法，当受如来十力。

　　随喜功德品第十五，四种随喜(随过去，随当来，随现在，随三世)功德。不可格量。昔师子意佛时，梵德轮王随喜功德已，成坚固精进佛。是故十由旬内，应往听受，尽寿应随法师不离。

　　觉寤品第十六，昔萨遮那摩佛后，和轮比丘说是三昧，佛为国王。梦中闻告，寤遂出家。承事法师三万六千岁，魔障竟不得闻。汝等当应急疾听受，事师不懈。

　　嘱累品第十七。

　　般舟三昧经(三卷)　伐　(一名十方现在佛悉现在前立经)

　　后汉月支国沙门支娄迦谶译

　　即前经先出。而文古涩。

　　拔陂菩萨经(一卷)　(南伐北罪)

　　后汉录失译人名

　　亦即前经。文来未全。梵语拔陂。此翻贤护。

　　自在王菩萨经(二卷)　发

　　姚秦天竺沙门鸠摩罗什译

　　佛在给孤独园，与二万比丘，一万菩萨俱。自在王问自在法。佛答戒自在，五神通自在，阴智，性智，入智，因缘智，谛智，自在，无碍慧自在。及说菩萨十力，四无所畏，十八不共法。

　　奋迅王问经(二卷)　发

　　元魏中天竺婆罗门瞿昙般若流支等译

　　与上同本。

　　大集譬喻王经(二卷)　周

　　隋北天竺沙门阇那崛多等译

　　为奢利弗，以诸譬喻。说菩萨二乘智慧功德差别，劝人发心，回向菩提，亲近善友。

　　佛说大集会正法经(五卷北作四卷)　(南渊北凊)

　　宋北印土沙门施护译

　　佛在鹫峰山中。普勇菩萨请问，佛为说闻大集会正法者，功德甚大。次有折伏尼犍事。普勇隐身往十方刹诸事。又为药王军菩萨，分别久生初生二义。

　　僧伽吒经(四卷北作三卷)　(南可北羊)

　　元魏优禅尼国王子月婆首那译

　　与上同本先出。旧人不察。收入密部。

　　月灯三昧经(十一卷北作十卷)　女　(一名大方等大集月灯经)

　　高齐乌苌国沙门那连提黎耶舍译

　　佛在灵山。月光童子问法，佛答一法速得菩提。谓于众生起平等心，救护心，无碍心，无毒心，证得诸法体性平等无戏论三昧。从彼三昧，成就二十一种十法，得种种美名。说已，大众获益。次说三昧四十义，次说古声德佛事，次明于此三昧最初所行，以大悲心为首。次明应知入三忍法，次说古无所有起佛事。于是月光请佛及僧，佛诣其家受供养已。月光默念，作偈问法。佛告以一法相应，速成菩提。谓如实了知一切法体性离相无相。次明应修习显示三昧智。月光偈赞佛德，佛亦偈答授记。乃还灵山，童子随来，更问法要。佛言，成就四法，能速得此三昧。若如说行，得四功德。应善巧知于不思议佛法。应咨请，应深信，应求，应闻，而不怖。次加持乾闼乐音，宣此不思议法。次明应知色身，及以法身。次明七十四种四不可思议。次明应成善巧方便，所谓随喜他善。次明应住不放逸行。次明六度，多闻，法施，住空，宴坐，空闲，乞食，各得十利。亦得见佛藏，得闻法藏，得智藏。得三世智慧藏。谓得五通。次明应修神通本业，谓摄一切善法，而不取着。次又明古声德佛时事。次明欲求三昧，应修法施财施。四种回向而回向之。应奉事持戒持三昧人，乃至以身分血肉除其病患。因说往昔血肉供法师事，次有阿难问苦行事。佛说古善华月法师因缘。(已上皆属初品，元无初品之名。)

　　忏悔品第二，明古勇健得王，瞋心杀善华月法师，后极悔过，犹堕三涂，从三涂出，今成世尊。

　　校量功德品第三。

　　赞叹品第四，弥勒说偈。

　　本因品第五，先偈说古众自在佛事，次劝修身戒，清净身业，清净身行，口戒，意戒，各具一切佛功德法。次释初品中美名，凡三百句，是为大方等大集一切诸佛说月灯正行，一切诸法体性平等无戏论三昧。

　　月灯三昧经(半卷)　慕

　　刘宋沙门释先公译

　　即上经中六度等各十功德。

　　占察善恶业报经(二卷)　(南诗北景)　(出六根聚经中)

　　隋外国沙门菩提登译

　　婆伽婆住耆阇崛山，示广博严净无碍道场，说甚深根聚法门。坚净信菩萨，为末世众生请问方便，佛令转问地藏菩萨。地藏为示三种轮相，占察三世善恶业报，兼示忏悔之法，次示一实境界。二种观道，及示善巧说法，安慰怯弱，离相违过，此诚末世救病神丹，不可不急流通。僭述玄疏。及行法，以公同志。

　　佛说佛名经(十二卷)　己长

　　元魏北天竺沙门菩提留支译

　　佛在祇园，无问自说。共计佛菩萨及辟支佛名，一万一千九十三尊。

　　佛说五千五百佛名神咒除障灭罪经(八卷北作五卷)　(南信北长)

　　隋北天竺沙门阇那崛多共笈多译

　　共四千七百零四佛。及多神咒。

　　三劫三千诸佛名经(三卷)　(亦名集诸佛大功德山)　长

　　开元拾遗附梁录

　　先五十三佛。次庄严劫。贤劫。星宿劫。各千佛。

　　千佛因缘经(一卷)　维

　　姚秦天竺沙门鸠摩罗什译

　　佛在耆阇崛山，与五千比丘，八万四千菩萨俱。是诸菩萨，各各自说过去因缘，声遍大千，天龙八部皆悉集会。世尊从石室出，入大众中。跋陀波罗菩萨敷座，诸菩萨等璎珞供佛，请问千佛过去因缘。佛为说种种往因，经来未尽。

　　贤劫经(十卷)　恃　(亦名颰陀劫三昧经，晋曰贤劫定意。)

　　西晋月支国沙门竺法护译

　　问三昧品第一，喜王菩萨请问。佛答以了诸法本三昧，成就二千一百诸度无极事，致八万四千诸三昧门，诸总持门。

　　行品第二，四事品第三，明行四种四事，得此三昧。

　　法师品第四，法供养品第五，诸度无极品第六，喜王与佛从三昧起，更请问法。佛乃唱二千一百度无极名。

