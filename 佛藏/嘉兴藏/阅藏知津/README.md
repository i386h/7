<!-- { "loadSidebar": true } -->
嘉兴大藏经　阅藏知津


　　阅藏知津叙

　　心外无法，祖师所以示即法之心；法外无心，大士所以阐即心之法。并传佛命，觉彼迷情。断未有欲弘佛语，而可不深究佛心；亦未有既悟佛心，而仍不能妙达佛语者也。今之文字阿师，拍盲禅侣，竟何如哉。呜呼！吾不忍言之矣！昔世尊示入涅槃，初祖大迦叶即白众云：“如来舍利，非我等事。今者宜先结集三藏，勿令佛法速灭。”嗟嗟！傥三藏果不足传佛心，则初祖何以结集为急务耶？窃谓禅宗之有三藏，犹奕秋之有棋子也。三藏之须禅宗，犹棋子之须活眼也。均一棋子也，善奕者则着着皆活，不善奕者则着着皆死。均此三藏也，知佛心者则言言皆了义；不知佛意者则字字皆疮疣。若为惩随语生见，遂欲全弃佛语，又何异因咽废饭哉！夫三藏之不可弃，犹饮食之不可废也，明矣！不调饮食，则病患必生；不阅三藏，则智眼必昧。顾历朝所刻藏乘，或随年次编入，或约重单分类，大小混杂，先后失准，致使欲展阅者茫然不知缓急可否。故诸刹所供大藏，不过缄置高阁而已。纵有阅者，亦罕能达其旨归、辨其权实，佛祖慧命真不啻九鼎一丝之惧。而诸方师匠，方且或竞人我，如兄弟之阋墙；或趋名利，如苍蝇之逐臭；或妄争是非，如痴犬之吠井；或恣享福供，如燕雀之处堂，将何以报佛恩哉！唯宋有王古居士，创作《法宝标目》；明有蕴空沙门，嗣作《汇目义门》，并可称良工苦心。然《标目》仅顺宋藏次第，略指端倪，固未尽美；《义门》创依五时教味，粗陈梗概，亦未尽善。旭以年三十时，发心阅藏，次年晤壁如镐兄于博山，谆谆以义类诠次为嘱，于是每展藏时随阅随录。凡历龙居、九华、霞漳、温陵、幽栖、石城、长水、灵峰八地，历年二十祀，始获成稿。终不敢剖破虚空，但藉此稍辨方位。俾未阅者，知先后所宜；已阅者，达权实所摄；义持者，可即约以识广；文持者，可会广以归约。若权若实不出一心，若广若约咸通一相，故名之为《阅藏知津》云。

　　甲午重阳后一日北天目沙门释智旭撰

　　缘起

　　古德云：“般若如大火聚，四面不可入。”又云：“般若如清凉池，四面皆可入。”般若其有二乎哉？何一不可入，一可入也？余钝根学佛有年，不独大火聚不能捱身，即清凉池亦无能插足。惟是尝闻《华严．普贤行愿品》有剥皮为纸，刺血为墨，书写经卷，积如须弥。故每于方册经卷少刻流通，非敢云作檀度法施，盖欲藉此稍种般若种子耳！昔者灵峰大师开讲报恩三藏，余因得亲法席。后欲辄申供养，师嘱云：“吾有《阅藏知津》一书，共四十八卷，计一千余纸。居士能为我梓行，则胜如以四事给我矣！”师化去忽十年，尘务纷纷，未得酬此愿。去夏癸卯，勉力抽资，并劝一二同志共襄其事，遂鸠工藏舍倡刻。至今夏甲辰，得以告成。所愿刻施微因，用荐先父思山府君、先母魏氏孺人脱苦恼于三途，证莲华于九品。更冀阅是书者一展卷时，如扁舟渔父忽然误入桃源，则如来法海虽宽广无涯，一弹指间可以即登彼岸矣！其他律教之异同、禅净之差别，具述大师序中，兹不更赘。余因述发心刻施之缘，聊识数言以记岁月如此。

　　溧水佛弟子夏之鼎和南述

　　阅藏知津凡例义门但分五时，不分三藏。谓三藏小教，但属阿含一时也。然天台备明五时，各论通别；别则但约一类机缘，通则华严乃至涅槃，无不遍该一代。又从古判法，多分菩萨、声闻两藏。就两藏中，各具经、律、论三。若据《智度论》说，则凡后代撰述合佛法者，总可论藏所收。若据《出曜经》说，则于经、律、论外，复有第四杂藏，今谓两土著作。不论释经、宗经，果是专阐大乘，则应摄入大论；专阐小道，则应摄入小论；其或理兼大小，事涉世间，二论既不可收，故应别立杂藏。若据五时次第，则华严之后，应叙阿含。然以小教加于方等般若之前，甚为不可。故必大小各自为类，庶显权实轻重不同。据密部之中，亦有以华严为名者，亦有以般若为名者，亦有以法华为名者，但既涉坛仪印咒，并属秘密一宗。只此密宗，并是方等大教，并通四十九年所说故也。法华、涅槃，虽同醍醐一味，而一重显实，一重谈常，故仍分二也。大乘律，本在诸经论中，不同小乘条然各别。今为令学菩萨戒者，易于寻究，故顺历代藏经旧例仍列数种，而出没取舍略与旧目不同。大乘论藏，自有释经、宗经，及转释诸论之不同。今故分为三别，三中又各先叙西土、后叙此土，所以尊天竺也。此土释大乘经，虽有巧拙浅深不同，然既附经文，不可摄入杂藏，故并入论藏中。若义门各附经论之后，又似经论，太无分别矣。此土述作，唯肇公及南岳天台二师，醇乎其醇，真不愧马鸣、龙树、无著、天亲，故特收入大乘宗论。其余诸师，或未免大醇小疵，仅可入杂藏中。西土撰述，但以义兼大小，或复事涉抄撮，故名为杂。此方撰述，则以诸家不同，体式亦异，故名为杂。此土，净土宗如《妙宗钞》、《十疑论》等，台宗如《玄义》、《文句》、《三止观》等，贤首如《华严疏钞》等，并已收入大乘论藏，故所列咸皆无几。俟法海观澜中，乃当备列各宗要书。义目于华严、法华等经，便取贤首、温陵等意旨释之，未免依他作解，障自悟门。今但列其品题，并品中事理大概，使人自知纲要。唯至疏钞玄文，方略出其释经之法，使知各家制立轨则不同。义目每于重单译中，先取单本总列于前，后以重本别列于后，相去悬隔，查考稍难。又每以先译为主，不分译之巧拙，致令阅者不知去取。今选取译之巧者，一本为主，其余重译即列于后。俾不能遍阅者，但阅其一，即可得旨。若能遍阅者，连阅多译，便知巧拙之得失也。凡重译本，于总目中，即低一字书之，使人易晓。至后录中，则与主本或全同、或稍异，仍备明之，使人知其或应并阅、或可不阅也。诸经或已流通，则人多素晓；或虽未流通，而卷帙不多，则人易翻阅，故所录皆略。唯《大般若》，实为佛祖迅航，而久不流通，卷盈六百，故所录稍详。又宝积、大集，及诸密部，并阿含等，凡卷帙多而人罕阅者，亦详录之，庶令人染一指而知全鼎之味云尔。

　　阅藏知津总目卷第一

　　北天目沙门释智旭编次第一经藏二分一大乘经二小乘经第二律藏二分一大乘律二小乘律第三论藏二分一大乘论二小乘论第四杂藏二分一西土撰述二此方撰述

　　一大乘经五部一华严部二方等部三般若部四法华部五涅槃部

　　一华严部大方广佛华严经(八十卷)　拱平章爱育黎首臣大方广佛华严经入不思议解脱境界普贤行愿品(四十卷)　(南伏戎羌北伏戎羌遐)大方广佛华严经(六十卷)　汤坐朝问道垂佛说兜沙经(四纸半)　(南迩北壹)佛说菩萨本业经(十一纸半)　同上诸菩萨求佛本业经(九纸半)　(南迩北率)菩萨十住行道品经(七纸欠)　同上佛说菩萨十住经(四纸欠)　同上渐备一切智德经(五卷)　同上十住经(六卷)　(南壹北体)等目菩萨所问三昧经(三卷)　(南体北率)显无边佛土功德经(一纸半)　壹佛说较量一切佛刹功德经(一纸余)　(南夙北临)佛说如来兴显经(四卷)　(南体北迩)度世品经(六卷)　壹佛说罗摩伽经(四卷)　体大方广佛华严经续入法界品(八纸欠)　(南迩北壹)普贤菩萨行愿赞(四纸半)　(南无北唱)文殊师利发愿经(二纸)　(南籍北既)大方广如来不思议境界经(九纸余)　(南迩北壹)大方广佛华严经不思议佛境界分(十纸半)　同上大方广佛华严经修慈分(五纸半)　同上大方广入如来智德不思议经(十二纸余)　(南迩北壹)度诸佛境界智光严经(一卷)　(南遐北殷)佛华严入如来德智不思议境界经(一卷)　(南遐北迩)大方广普贤所说经(四纸欠)　(南迩北壹)信力入印法门经(五卷)　(南遐北迩)大方广总持宝光明经(五卷)　(南竭北力)大方广圆觉修多罗了义经(一卷)　难

　　二方等部

　　又为二一显说二密咒

