<!-- { "loadSidebar": true } -->
　　陀罗尼自在王菩萨品第二。佛放白毫光明，入陀罗尼自在王菩萨顶。菩萨化大宝盖以覆如来，偈赞问法。佛答菩萨有四璎珞庄严，一戒璎珞庄严，二三昧璎珞庄严，三智慧璎珞庄严，四陀罗尼璎珞庄严。一一各有增一至十等事，次明有八光明能坏诸闇，净菩萨行。一念光，二意光，三行光，四法光，五智光，六实光，七神通光，八无碍智光。一一光复各八种。次明修习大悲有十六事，一坏妄见，二坏四倒，三破憍慢，四坏五盖，五拔沉没，六断七慢，七断恶道，八断系缚，九断恶友，十施智慧，十一施因缘智，十二断所见，十三断三有，十四坏魔网，十五示乐因，十六开涅槃门。次明修三十二善业，坏众生三十二恶业，一智慧，二上解欲，三法自在，四正命，五正见，六不放逸，七坏粗犷，八一切施，九净戒，十忍，十一进，十二定，十三智，十四正义，十五坏世行，十六断烦恼，十七除我见，十八调诸根，十九坏邪说，二十知恩，二十一坏增上慢，二十二善口语，二十三知足，二十四恭敬父母师长，二十五修七财，二十六身念处，二十七燃慧灯，二十八出离道，二十九舍左道，三十舍爱着，三十一信三宝，三十二修六念。次广答如来十六大悲，非诸声闻菩萨所及。引古栴檀窟佛，度非非想天一人。入定八万四千大劫，待其下生与授记已。方般涅槃，次复明如来三十二业，即是十力，四无所畏，及十八不共法。于是如来顾问大众，谁能守护如是供具，及此宝坊，令不毁损。待弥勒成佛十六年后，供养彼佛，及贤劫中五百如来。尔时诸法神通自在王菩萨，即承当之。有一神通魔王，问其安置何器？菩萨令其谛观我身，见其脐中有水王光世界，佛号宝优钵罗，坐大宝山，宣说正法。魔王即发大菩提心，誓不退转。次陀罗尼自在王菩萨，答师子幢菩萨，广说八陀罗尼。所谓净声光明陀罗尼，无尽器陀罗尼，无量际陀罗尼，大海陀罗尼，莲华陀罗尼，入无碍门陀罗尼，四无碍智陀罗尼，佛庄严璎珞陀罗尼。佛赞印之。并说其曾于过去净光明佛时，名为光顶菩萨。问佛宝炬陀罗尼义，闻已，即得，故今能说。次有慧聚菩萨，请问得已不失之故。佛广答以安住慧根，造作慧业，大地震动。次有具足四无碍智菩萨，请问以何因缘，名为慧聚？佛说过去功德佛藏时，曾为念意菩萨，不起于座，答佛所问百亿事义，大众获益，故得此名。次乃付嘱流通。

　　宝女品第三。世尊故在大宝坊中，有宝女手持白真珠贯，随诚言力，遍着佛及诸菩萨顶。众叹希有，佛述成之。女问实语，法语，义语，毗尼语义。佛具答之。十千菩萨得无生忍。女为舍利弗说三十二菩萨宝心，悉无声闻辟支佛心。又为说四无碍智。舍利弗问其夙因。佛说过去分别见佛时，曾为轮王，供佛发心，久已离男女身，今以方便示女身耳。宝女请问十力世尊，是即是离，又何故说十？非一非百？佛说非即非离，能说十事，故名十力。虽说十力，一具无量，为流布故，说言十力。因广说十力，无畏，十八不共，皆从菩萨修行所得。又答三十二相业因，地动获益。次答修行法行问。次宝女为舍利弗说不退印，地动获益。佛又答宝女大乘问。次说三十二障碍事，三十二速得大乘事，结益嘱持。

　　不眴菩萨品第四。东方普贤佛所，不眴菩萨来供养佛，赞叹问法。佛为说一切法自在三昧，次明具足一至十法。能得三昧，大众获益。次不眴为舍利弗说无住义，无生忍义，佛赞印之。因说得心自在，即能得法自在三昧。次为舍利弗说不眴夙因。乃于过去自在王佛时，名为法语比丘，久修久证此妙三昧。不眴又为舍利弗说梵行法，大众获益，付嘱流通。

　　海慧菩萨品第五。大水盈满，出生无量芬陀利华。大众各自见在华上，华出大光。弥勒问何因缘。佛言，下方宝庄严土，海智神通佛所，有海慧菩萨，欲来听法故，海慧即来。先入三昧，令此大众得见彼土，次偈赞佛。请问净印三昧。佛为具说菩提心宝，三押不坏。具足六度。次说穿菩提心，次说三昧根本，所谓三业随智，复有十净，具三十法，得八不共。次明远离滓浊，破坏四魔。次为舍利弗说师子初产，小火烧薪等喻。复为海慧说过去勤精进佛，示坚固庄严菩萨四法，一者发心，二者作心，三者观心，四者如法住。既广释已，菩萨奉持，勤行精进，今成世尊。次有修悲梵天请问海慧，何名佛法？答以一切法即是佛法，无有二相。菩萨有八种力，闻深佛法，不生怖畏。佛赞印之。兼明能护正法，有四四摄。次有功德宝光菩萨问护法义。佛举过去大智声力如来，答法护菩萨所问护法之义。兼以付之山王等十九菩萨，各言能护。文殊师利言其悉是谬语。以世尊不得一法故。佛赞印之。文殊又说持经有十利益，大众发心，地动出光。海慧复问世尊何法摄取大乘？佛答以百种一法，百三十种二法，五十六种三法，及障碍大乘三十七种四法。众又获益，大地震动，天人赞善。佛复偈叹大乘功德，又为海慧广说门句，法句，及金刚句，于是十方菩萨兴供偈赞。慧聚菩萨申明佛出世义。佛举然灯授记时，七种三净，以印成之。海慧复问菩萨发何等愿？佛答以如本发愿，及说种种方便智慧。次说过去无边光佛，为净声轮王说八种四法，王悟无生，出家修道。佛又为说出家二十四益，并示以当净自界，净声如法观已，即得神通辨才。彼时净声，即今海慧。次又为说如法而说，如说而住之义。引古师子舍身救二猴子之事为证。次有二十一菩萨各说如法住义，海慧复广明魔业。佛广说坏魔业道，波旬庄严四兵，来趣宝坊。海慧以神通力，持置东方破疑净光佛国，令发大菩提心。又令此彼两国，互得相见，互得大益。佛复说咒四章，付嘱流通。

　　虚空藏菩萨所问品第六。婆伽婆游妙宝庄严堂上，与比丘六百万，菩萨不可说人俱。世尊分别大法方便，于时大千世界，忽皆不见，唯见微妙宝台，及见高师子座。舍利弗请问因缘。佛言东方一宝庄严佛所，有虚空藏菩萨，欲来至此。菩萨寻与十二亿众俱来，供养赞叹，宝台震动。乃问云何行六度与虚空等？凡三十问。佛一一答之。于六度中，一一各有四法成就，又有八法能净。于六念中，详明念佛三身，及念天差别。于陀罗尼中，具明三十二修，于二十四辩，具明二十四种修因。既答释竟，大众获益。速辩菩萨问何因缘，名虚空藏？佛言过去普光明王佛时，曾为师子进菩萨，入定雨宝，即获此名。于是众会渴仰，欲见神力。遂承佛命，入称一切众生意三昧，雨法及财，大众获益。又以神力，释生疑菩萨之疑。佛又述久远过去净一切愿威德胜王佛时，曾为众天灌顶轮王，已得不退菩提心三昧，生疑因请虚空藏说三昧行业。虚空藏答八万四千诸三昧门，略举八十三名。次舍利弗问生疑名，生疑自答释之。虚空藏复请佛说诸菩萨大誓庄严，及道庄严。次有宝德菩萨问虚空藏修出世圣道之义，及入于涅槃，行菩萨行之义。众又获益，如来赞印。虚空藏乃推功于佛力。宝德问其意旨，仍答释之。次又答阿难问，于是五百声闻，各脱郁多罗僧，供虚空藏。虚空藏即遣此衣至东方袈裟幢世界，山王佛所，施作佛事。次有光明庄严梵天，雨花作乐供养。请问菩萨善根资粮，及出要智方便。佛广答之。天叹希有。谓能以四句义，总说一切菩萨行。虚空藏语梵天言，一句亦能总摄一切佛法。谓离欲句，空句等。略举十四一句，一一皆能总摄佛法。如佛法，一切法亦然。以是等句，皆非句故。一切佛法非句，假名为句。次有宝手菩萨，请问何谓安一切佛法根本？虚空藏答以住菩提心。次以二法摄菩提心。次以四法摄二，八法摄四，十六摄八，三十二摄十六，六十四摄三十二，百二十八摄六十四。宝手赞叹兴供，波旬化作长者，与佛问答。佛敕十六菩萨，各说过魔界行。波旬兴供，虚空藏说咒，魔子亦勉强发心。佛为悬授记莂申越长者疑悔尽除。六十八亿菩萨发愿持经，佛为较量功德，并说咒术。四王帝释亦各说咒，梵王，弥勒，阿难，及功德庄严菩萨。皆悉受持。佛与十方诸佛，同放大光嘱累。

　　无言菩萨品第七。王舍城师子将军生一子，空中有天诫之，八岁不言。今以佛力，同其父母亲属，共到宝坊，现大神通，说偈赞佛。大众获益，兴供，将欲问佛，先与舍利弗互相问答，次问闻声，及善思惟，生于正见。佛广答之。无言复答舍利弗问得正见义。次乃问信，进，念，慧，四力。佛广答之。众会得益。无言次答莲华菩萨倒见如见义，及菩萨义。佛赞其得慧灯三昧。因即广明能摄六万诸三昧门。譬如日出，能为四事。又如宝珠，亦如虚空，亦为一切法顶。众又得益。动地兴供。次于世尊脐中，出一金刚脐菩萨。传东方慧桥如来命，问安听法。及六万亿菩萨皆在佛身内坐听法。次从一毛孔出，礼佛却坐。金刚脐复与无言问答，显发无性，无声，法界无二，深义。无言复入金刚三昧，令此世界悉为金刚。金刚脐尽其神力，不能破一微尘。次明有四四法能得金刚三昧。无言次为同来眷属说四十事庄严菩提之心。十法常得亲近诸佛菩萨，父及眷属。得柔顺忍。佛乃付嘱受持。

　　不可说菩萨品第八。世尊故在大宝坊中，不可说菩萨赞佛。入定问说大事，地动兴供，众获大益。又即演说不诳如来之义。无畏菩萨因问云何名诳如来？不可说分别答之。兼明无出之出，名佛出世。佛赞印已。无畏问谁当信者，宝女遂与广相问答。次为舍利弗广说譬喻，明声闻与如来。于无差别法界中而有差别。又答无畏调伏问，报恩问。谓三十二业名菩提行，此能报恩。二人必死不治。谓声闻缘觉，无畏以衣供养。宝女不受，复作种种问答。次有胜意天子问说与不说之义。不可说化作比丘证信。复与胜意种种问答，亦与舍利弗种种问答，舍利弗深赞印之。佛亦赞舍利弗。不可说复与佛问难得受记义，八千菩萨得无生忍。升空说偈，魔王化作比丘而来。不可说以神通力，令其忏悔。为说十六种法，发菩提心。又说三十二法，向菩提心。又请世尊说不可说六波罗密，魔王欢喜。大众发心。

　　宝幢分　魔苦品第一。世尊在宝坊中，重述初成道时，优波提舍，及拘律陀。遇见马宿比丘，闻法见谛，魔不能扰之事。

