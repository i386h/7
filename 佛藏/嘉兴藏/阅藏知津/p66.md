<!-- { "loadSidebar": true } -->

　　一子品第九。说一子一女喻，诫比丘善念专心，求于果证。次说不见一法疾于心者。次说不见一法眩惑于人，如女色者。次说乱想过失，不净想力用。

　　护心品第十。谓无放逸修善法，及说施主果报，亦劝比丘修福修信。

　　不还品第十一。说灭一法，成阿那含，谓欲也，恚也，痴也，悭也，次说心难降伏，则受苦，心易降伏，则受乐，次说财利为害最重，提婆达因利养入泥犁。

　　一入道品第十二。说一入道，能证泥洹。谓灭五盖，思惟四意止。次劝修慈三业。说佛为世尊，说瞻病功德，阿练若头陀功德，赞迦叶年老不舍头陀行，能令佛法久住于世，成就三乘道果。次说提婆达因利养障无上道。次明提婆达愚人，不知善恶报，故作是说：“何处有恶，恶从谁生，谁作此恶而受其报。”次更二番诃利养过。

　　利养品第十三。说修罗陀因利养退道，佛灭味欲而证道。摩利夫人说爱别离苦，以悟王心。佛，及舍利弗，为长者说身心有患无患法。佛为婆罗门说二十一结，必堕恶趣。一瞋、二害、三眠、四调、五疑、六怒、七忌、八恼、九嫉、十憎、十一无惭、十二无愧、十三幻、十四奸、十五伪、十六诤、十七憍、十八慢、十九妒、二十增上慢、二十一贪。息此二十一结，修慈悲喜护，便证三明。佛以偈答帝释，释问须菩提病。

　　五戒品第十四。说杀等，堕三涂，不杀等，人天得道。

　　有无品第十五(二法初)。说有无二见过患，分别二施、二业、二恩。智愚二像貌。思惟二法，礼如来，礼法塔寺。二因缘起正见，谓受彼教诲，内思止观。

　　火灭品第十六。难陀成道，魔扰之而不动，为波斯匿王说法。佛为比丘说二涅槃。乌猪二喻，驴牛二喻，善不善二行，邪正二法，烛明之法，忍思惟二力。阿那律为梵志说法。佛记罗云渐当得道。

　　安般品第十七。佛为罗云说安般法，令证果位。说如来轮王出世甚难，支佛罗汉亦难。二法甚为烦恼。邪见一切不可贵，正见一切可贵。欲无厌足，如顶生王。善恶知识，如黑白月，贡高为恶知识，不贡高为善知识。周利槃特，及舍利弗，化世典婆罗门。提婆达劝太子弑父。佛为比丘说当舍非法，行正法。

　　惭愧品第十八。赞惭愧二法。分别二无厌足，当习法施，勿习食施。佛令迦叶受梵志妇食，俾其夫妇证果。降伏醉象，令大众获益。执难陀见天堂地狱，而令证果。为大爱道说礼佛法。说二人谤佛。谓法说非法，非法说法。二人获福，谓称誉应称誉者，不称不应称者。

　　劝请品第十九。佛初成道，梵王请转法轮，为五比丘说舍苦乐二事，行八正中道。为天帝说断欲法，目连重往验之。佛说二人无恐怖，师王，及罗汉，二法无智慧，不问，不精进。二法常贫贱，阻施，及不施。二法生贫家，不孝，不事胜。佛涅槃后，须深女，问大拘絺罗优蹋蓝弗等二人，何时尽苦际。迦遮延为婆罗门说老地壮地法，佛说二人难得，一说法，二闻法奉行。为诸童子说应念返复，不忘小恩。

　　善知识品第二十。叹善知识功德，为五百比丘诃恶知识过，受其忏悔而证道果。因昙摩留支，说锭光佛时之事。为比丘说师子似羊法。赞知返复人，诃懈怠法，劝修止观，劝修恭敬精进。说无信及悭贪人，难与说法。供养父母，及一生补处菩萨，得大果报。劝供养父母，教朱利槃特诵扫彗，悟除垢义。教比丘除爱，则离爱怨二苦。

　　三宝品第二十一(三法初)。首明三自归之德。次明三福业，一施，二平等四无量心，三思惟七觉支。次明三缘受胎，应方便求断。次明欲起慈心，应缘三宝。次因瞿波离谤二尊者，堕大地狱，而劝修三善行。次明三法尽漏，谓诸根寂静，饮食知节，不失经行。次明风痰冷三患，酥蜜油为良药。贪瞋痴三患，不净慈心因缘为良药。次明三恶应舍，三善应修。次明欲、色、痛，各有味、有过、有舍离法。次明应于三不牢要，求成牢要，谓身、命、财。

　　三供养品第二十二。如来、罗汉，轮王，应供养，于三宝所，种善根不可尽。当以四念处灭三痛。三事宜覆，女人、咒术、邪见。三事宜露，日、月、佛法。应观三有为相，愚有三相三法，智有三相三法，即三业也。戒定慧三法不可觉知，觉则成道。三法可爱而不可保，谓少壮，无病，长寿。三事速入恶趣，谓贪欲，睡眠，掉戏。三法无厌足，谓贪欲，饮酒，睡眠。

　　地主品第二十三，佛为波斯匿王说作福无厌，宜如昔王。帝释试婆拘卢能说法。佛以琴喻，化二十亿耳比丘。佛为波斯匿王说婆提长者因缘，劝行广施。佛为阿难说戒、闻、施，三妙香。佛因提婆达，为比丘说不着利养，能获戒定慧法。说三不善根堕三恶，三善根生人天。分别三聚，谓邪、正、不定。分别三恶观三善观果报。

　　高幢品第二十四。念三宝得无畏，犹诸天念三幢胜修罗。为毗沙鬼说法，救那优罗小儿。为释种说法王胜于轮王。为比丘说无常。为五比丘说法，乃至度三迦叶，度释种。为比丘说三斋日，天王使者，太子，及自身，观察世间，应受八斋法。为比丘说三事现在前，获福无量，一信，二财，三持梵行者。为斗诤比丘说长寿王事。为大将赞阿那律等三人。为比丘说三结使过患，一身邪，二戒盗，三疑。为比丘说三三昧。

　　四谛品第二十五(四法初)。说知四谛者出苦，不知者堕五道中。说四法饶益，一亲近善知识，二闻法，三知法，四法法相明。说如来出世，便成四未曾有法。说担、持担、担因缘、舍担。说四生应舍离。舍利弗说四人，谓有结无结，各论知与不知。佛说生熟四果，似四种人。说鸟声形四料简，说云雷雨四料简，皆喻比丘。

　　四意断品第二十六。说无放逸，修行四意断。如地、如轮王、如月、如婆斯华。为匿王说先闇后明等四人。为比丘说老、病、死、爱别离、四不可喜。应觉四法，谓戒、定、慧、解脱。为匿王说老、病、死、无常，犹四山来合。说诸行无常，苦、无我、涅槃、休息。舍利弗为众说四辩。佛为舍利弗说四不可思议事，谓世界、众生、龙、及佛土。因舍利弗目连灭度，佛为阿难说四人应起塔，谓轮王、声闻、支佛、如来。说婆迦梨比丘得四谛，魔欲觅其生处不可得。

　　等趣四谛品第二十七。佛敕人亲近舍利弗目连，闻其广演四谛义。佛说外道不能分别四受，谓欲受、见受、戒受、我受。佛为长者说至心布施，及作房，三归，五戒，慈心，厌离，功德转胜。佛为比丘说日出喻。为弥勒说四法具足六度。为比丘说四无畏。说四众多闻，博古通今，为第一。说四金翅鸟食四龙，而不能食事佛者。以如来行四等心故，说惠施有四功德不可称量、谓知时、自手、净洁、极妙。说四人可敬，谓持信、奉法、身证、见到。

　　声闻品第二十八。目连、迦叶、阿那律、共化跋提长者。宾头卢化老母难陀。佛因长者，为比丘说授三归五戒法，许分分受。佛说日月四翳，喻欲、恚、痴、利养、四结。佛为童子说四种座，卑座、天座、梵座、佛座。佛令鹿头梵志击骨，辨男女病原，及所生处，惟不能辨阿罗汉骨。梵志因出家成道，说四界八界义。佛为比丘说四大广演之义，谓契经，律，阿毗昙戒。或非经本，或是义说，或戒行与味相应，或真是佛说。佛为匿王说世间四事，先苦后乐。亦为比丘说四事先苦后乐，谓梵行、诵习、坐禅、数息，能得四禅四果之乐。佛说四果，一如黄蓝花，一如芬陀利，一似柔软，一柔软中柔软。

　　苦乐品第二十九。说先苦后乐等四人，说身乐心不乐等四人。说四梵福，一起塔，二治故寺，三和合圣众，四请转法轮。说四食宜舍离，说四辩宜求成就。说四事不可思议，当思四谛。说四神足当修行。说四起爱法莫贪着，谓四事供养。说四姓出家，同名释子。如四河入海。说四等心，名为梵堂。

　　须陀品第三十。须陀沙弥随佛问随答，佛赞印之，许其即为比丘。老比丘舒脚眠，小沙弥正身坐。佛说眠者当生龙中，坐者当见四谛。阿那邠邸长者女修摩提，嫁满财长者子，令其家供佛僧，同悟道。

　　增上品第三十一。为生漏梵志说闲居处修成道法。为比丘说善知识应以四事教诸父母知亲，谓恭敬三宝，受持戒律。为比丘说四事行迹，谓苦乐各有愚惑速疾，应奉行苦速疾行迹。为四梵志不免无常，说四法本，所谓无常，苦，无我，灭尽为涅槃。说诸天四园四池。比丘亦四园四池。四等为园，四三昧为池。说四蛇，五持刀，六怨家喻。说身、口、意、命、善生善处，恶生恶处。修四禅得尽漏。说初苦行不得道，依戒、定、慧、解脱，四贤圣道而成佛。为天人说四流，四乐，四谛法。说比丘当修无常想。为二弟子诃胜负心。

　　善聚品第三十二(五法初)。说信等五根为善聚，贪等五盖为不善聚。说礼佛五功德。说佛以天眼，见阎罗王将五天使，诘责罪人，及说地狱众苦。诫诸比丘当灭五结，修行五根。说自恣时，众僧清净。印赞多耆奢造偈第一。说天子五衰相现，归佛得免恶道。为长者子，出家证道。尊者那罗陀为文茶王说除忧经，谓除去五愁忧刺。佛说病人五法难差，五法易差。又说瞻病人五法难差，五法易差。佛为师子大将说惠施五德，又为比丘说惠施五功德，又说应时施有五事。

　　五王品第三十三。五国王各论一尘偏妙，佛言：平等论之，随所好则各妙，然各有过失，各有出要。佛为月光长者，记其子尸婆罗当出家，后果同五百童子出家，福德第一。并说其往因，佛两番说五战斗人，皆喻比丘。佛说扫地五事，扫塔五事。说长游五难，不多游五功德。说恒一处止，五非法。又说不一处住，五功德。佛因大火烧树，说破戒受供，倍于猛火。

　　等见品第三十四。舍利弗说戒成就人，乃至阿那含人，皆当思惟五阴苦恼。叙流离王灭释因果本末。佛说诸天有五衰相。说出家有五毁辱法，一发长，二爪长，三衣垢，四不知时宜，五多有所论。鸡头梵志以二金钱营供，诸天助之，乃至出家成道。佛说世间五事最不可得，谓不丧、不尽、不老、不病、不死。说五人不可疗治，一谀谄，二奸邪，三恶口，四嫉妒，五无反复。说修罗谓诸天非法，则被天缚。比丘兴结使，则被魔缚。为阿难说五阴名尽法。为生漏梵志说使民减少因缘。

