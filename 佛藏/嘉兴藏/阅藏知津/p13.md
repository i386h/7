<!-- { "loadSidebar": true } -->
　　护国菩萨会第十八(二卷)(阇那崛多译)　婆伽婆在耆阇崛山，与千二百五十比丘，五千菩萨，及一切八部俱。喜王菩萨以偈赞佛观于法界，护国菩萨比丘夏安居竟。共诸初学比丘见佛偈赞，问菩萨法要。佛答四法能成清净之事，真实无谄(一)。行于平等(二)。心念行空(三)。如言而行(四)。四种无畏之法，得陀罗尼(一)。值善知识(二)。得深法忍(三)。戒行清净(四)。有四功德，令心欢喜，见佛(一)。闻法(二)。舍一切(三)。顺法忍(四)。四法应弃舍，居家(一)。利养(二)。檀越(三)。身命(四)。四种无悔之法，不破戒(一)。住阿兰(二)。四圣种(三)。多闻(四)。四调伏行，愿值佛(一)。供师长(二)。乐空闲(三)。头陀忍(四)。四法净菩萨行，无瞋恨(一)。舍所有(二)。不求果报(三)。不见师过(四)。四堕落法，不恭敬他(一)。背恩谄曲(二)。多求名利(三)。诈善扬德(四)。四障道法，懈怠(一)。不信(二)。我慢(三)。瞋恚(四)。四种人不得亲近，恶知识(一)。执见人(二)。谤法人(三)。贪利养人(四)。四法受未来苦，轻慢智人(一)。怀嫉妒心(二)。于法无信(三)。无忍求利(四)。四系缚，轻慢他(一)。世俗定(二)。行放逸(三)。求利养(四)。次七言偈，广说佛本生妙行，及叹末世不如法事，又明八种障菩提法，次明古成利慧佛时，福焰王子不放逸事。次结益嘱持。

　　郁伽长者会第十九(一卷)(康僧铠译)　佛在给孤精舍，与千二百五十比丘，五千菩萨俱。郁伽等十长者，各与五百长者见佛，问在家出家二种菩萨行法。佛先广说在家三归五戒法义，及布施功德，厌离家想，六时悔过，随喜劝请，希慕出家，供养众僧。次说出家四圣种行。头陀，净戒，净定，净慧。次问菩萨住在家地，学出家戒。佛以五法答之，施不望报(一)，不习欲想(二)，修禅不证(三)，学慧行慈(四)，护法劝他(五)。次授记其供养千佛化度众生所有功德，百千出家菩萨所不能及。

　　无尽伏藏会第二十(二卷)　佛在耆阇崛山，与千比丘，五百菩萨，及天龙八部俱。电德菩萨问速成菩提之法。佛答以五大伏藏，谓贪行伏藏，瞋行伏藏，痴行伏藏，等分行伏藏，诸法伏藏。于法伏藏中，说过去宝聚功德声佛时，广授大王欲害无垢比丘事，深戒勿生害心。又胜生佛时，旃陀罗闻法得无生忍，牛闻法得生兜率，深明众生根行难测。次答月幢菩萨无功用智之问，地动雨华。

　　授幻师跋陀罗记会第二十一(一卷)　佛在耆阇崛山，与千二百五十比丘，五千菩萨，及天龙八部俱。幻师欲试佛故，诈言请佛，于秽处化作道场。四王帝释亦各化作庄严道场。幻师惊悔，欲摄所化而不能得。次日世尊现大神变，幻师悔过。见一切处佛身，便获念佛三昧。以偈问法，佛亦偈答。幻师得顺法忍。阿难启佛加持，令彼幻庄严事七日不没。幻师随佛至山，请问菩萨速至道场之行。佛说四十三种四法，幻师证无生忍。得记。

　　大神变会第二十二(二卷)　佛在给孤独园，与千二百五十比丘，八千菩萨俱。商主天子问佛几种神变，调伏众生。佛答以说法，教诫，神通，三种。又问颇有神变能过此耶？佛令问文殊。文殊答于无言说法而作言说，一切言说实无所说，名大神变。舍利弗问商主往因。佛答以过去等须弥佛时，净庄严王本事。舍利弗叹文殊久修梵行，多供养佛，种诸善根。文殊为说三种决定之义。佛又赞商主，更为说大神变。文殊又答商主问菩萨智，及答四十二问。大众获益，更答种种密意之问，及答诸菩萨行之问，众又获益。佛又答商主无生法忍之问，现瑞获益。受记劝持。

　　摩诃迦叶会第二十三(二卷)(月婆首那译)　婆伽婆在给孤独园，与五千比丘，八千菩萨俱。迦叶问出家者，当云何学？云何行？云何修观？佛为说持戒念佛，及说出家为二事故。一为现得道果，二为见未来佛。次广明沙门四贼，及种种过。迦叶劝佛久住，佛以护法嘱之。迦叶极言不堪，劝付弥勒菩萨。佛遂摩弥勒顶，大千震动。诸天劝助弥勒受持，更请世尊说当来恶，以作警诫。佛为说之。及说古智上佛时，乐精进菩萨本所修行，深显法施功德。次明菩萨二十法业，四种毕定，四法离萨婆若，四法应急舍离。次明瞋余菩萨得罪甚大。于是弥勒作师子吼，五百比丘自愧信施难消，退还归俗。文殊先赞印之。次与如来问答方便，令得尽漏。迦叶复请世尊说末世菩萨谄曲之过。佛说古妙华佛时，达磨善法二童子事。劝诫应修沙门二业，一修禅，二习诵，不应唯修供养福业，尤不应以破戒之身而着袈裟。次说古光明佛世，大精进菩萨观佛画像法门。

　　优波离会第二十四(一卷)　佛在给孤独园，与千二百五十比丘，五万菩萨俱。佛问谁能于后末世，护持正法，成熟众生。有五十五菩萨各自承当。舍利弗向佛称叹。佛印述之。并说三十五佛悔除罪法。时优波离从禅定起。请佛广说决定毗尼。佛为分别声闻菩萨持犯不同，次敕文殊说究竟毗尼。佛又广答声闻菩萨增上慢相。说偈结持。

　　发胜志乐会第二十五(二卷)　佛在鹿苑，与千比丘，五百菩萨俱。有诸菩萨业障深重，疑惑退转。弥勒菩萨慰问令喜，有六十人随劝诣佛，投地悲泪，佛慰令起。说其往昔诽谤法师恶业，多受众苦。后亦当生极乐世界。时诸菩萨随发十三弘誓，佛赞印之。弥勒因问末世菩萨成就几法，安隐得脱？佛答以二种四法，不求他过失，亦不举人罪，离粗语，悭吝，是人当解脱。当舍于懈怠，远离诸愦闹，寂静，常知足，是人当解脱。次明无希望心行法施时，成二十利。又二十利。次明末世种种过恶。次明慧行菩萨与初业菩萨不同之相。次明初业菩萨应当观察利养之过。亦当观察愦闹过有二十，世话过有二十，睡眠过有二十，众务过有二十。次明不修诸行，不断烦恼，不习禅诵，不求多闻，非出家者。次明略说戏论过有二十。次明发十种心，能生极乐世界。

　　善臂菩萨会第二十六(二卷)(鸠摩罗什译)　佛在王城竹园，为善臂菩萨广说六波罗蜜法。常当具足。

　　善顺菩萨会第二十七(一卷)　佛在给孤独园，与五百声闻，十千菩萨俱。舍卫城有菩萨名善顺，恒以五戒八斋教化众生，令修六度四等。帝释种种试验，不能令其破戒。偶得劫初金铃，价过南洲。谓唯波斯匿王最贫，与众往见，而奉与之。王问谁证我贫，善顺请佛为证。佛与五百声闻，十千菩萨，及天龙八部，从地涌出，为作证明。兼说三种无量功德资粮，复有三十二法。能勤修者，则为见于如来，大众获益。王以二衣施善顺，善顺不受。王求以足踏之，次即转施贫苦，咸令得益。劝使见佛，兼为王说菩萨法门眷属。

　　勤受长者会第二十八(一卷)　佛在给孤独园，与千二百五十比丘，五百菩萨俱。城有长者名勇猛授。与五百长者见佛。请问求菩提者。应云何学。云何住。云何修行。佛答以。大悲六度。次问云何观察于身命财。能无贪吝。佛教以观身过患。又说四十四种观身。长者得无生忍。说偈叹菩提心。佛为授记。

　　优陀延王会第二十九(一卷)　佛在瞿师罗园，与千二百五十比丘俱。舍摩夫人供养佛僧。帝女夫人谮于优陀延王。王极瞋怒，以箭三射。舍摩入慈三昧，箭还住王顶上空中，王乃惊悔。舍摩劝令见佛忏罪，因问女人过患。佛为广说丈夫四种愆过，王受三归，作优婆塞。

　　妙慧童女会第三十(二会同卷)　佛在耆阇崛山，与千二百五十比丘，十千菩萨俱。王舍城有长者女妙慧，年始八岁，诣佛问法。佛为说四十行。女发大愿，动地雨华，众变金色。次答文殊诸问。文殊向佛赞之。佛因说其发菩提心，经三十劫，然后佛始发心。女又发大誓愿，即转如三十岁知法比丘。众会获益。

　　恒河上优婆夷会第三十一　佛在给孤独园。此优婆夷来礼佛足，与佛问答第一深义。佛为授记。

　　阅藏知津卷第二
嘉兴大藏经　阅藏知津(第卷-第卷)


　　阅藏知津卷第三

　　北天目沙门释智旭汇辑

　　大乘经藏　方等部第二之二

　　大宝积经之余

　　无畏德菩萨会第三十二(一卷)(佛陀扇多译)　婆伽婆住耆阇崛山，与五百比丘，无量无边菩萨，及八千大菩萨俱。舍利弗等入城乞食，至阿阇世王宫殿，王女名无畏德，年始十二，安坐不起。王语令起，女即种种弹诃声闻。舍利弗目犍连往问，皆被屈服。又以誓愿令诸声闻得见香象世界，放香光明如来。次答大迦叶问，答须菩提问，答罗睺罗问，答父王问，人天获益。然后下床礼敬声闻，施妙饮食，同至佛所，现丈夫身。佛与授记，并授其母月光夫人道记。

　　无垢施菩萨应辩会第三十三(一卷)(聂道真译)　序品第一，佛游给孤独园，与千比丘，万二千菩萨俱。文殊等八大菩萨，舍利弗等八声闻，各发胜愿。入城乞食，波斯匿王女无垢施，年始八岁，与五百婆罗门出城浴洗天像，为婆罗门说其初生七日，即闻三宝功德，乃趋菩萨声闻处礼足。王亦随至。声闻品第二，女问八大声闻，皆不能答。菩萨品第三，女又次第问八菩萨已。须菩提语诸声闻菩萨，已得法食，不须乞食，遂同还佛所。女即以偈问佛菩萨诸行。菩萨行品第四，佛为说十八种四法，女即发誓奉行，震动世界，雨众天花，天乐自鸣，变成十六童子。佛乃明其修菩萨行经六十劫，文殊乃发菩萨之心。授记品第五，佛为授菩提记，及授五百婆罗门记。

　　功德宝华敷菩萨会第三十四(二会同卷)　佛在耆阇崛山。开敷功德宝华菩萨问受持佛名，速证菩提之义。佛为说十方佛号，及受持功德。东方无量功德宝庄严威德王如来，南方功德宝胜庄严威德王如来，西方一切法殊胜辩才庄严如来，北方积集无量辩才智慧如来，东南方千云雷吼声王如来，西南方最上妙色殊胜光明如来，西北方种种胜光明威德王如来，东北方无数劫积集菩提如来，上方虚空吼声净妙庄严光明照如来，下方一切法门神变威德光明照耀如来。

