<!-- { "loadSidebar": true } -->
　　示相品第四十七。诸天问：“般若以何为相？”佛言：“以空、无相、无愿等为相，依世俗说，不依胜义。当知般若远离众相，不应问言以何为相，乃至一切法相，如来如实觉为无相，般若不见色等故，名示色等相，能为如来显色等世间空，示色等世间远离寂静等，由是能示世间实相，名如来母，能生如来。又色等皆不可思议，不可称量，无数量，无等等，以不可得故，于是四众得益，菩萨得记。”

　　成办品第四十八。佛答善现，般若能办六度十八空等，信解般若菩萨，从人中来，或从他方佛处来，或从睹史多天来。

　　船等喻品第四十九。佛为善现说海船破喻，不取所依，则溺死，能取所依，则至岸，菩萨亦尔。不依般若，则退入二乘，能依般若，则定证菩提。及说度旷野等诸喻。

　　初业品第五十。佛答善现，初业菩萨，应亲近真净善友。

　　调伏贪等品第五十一。善现白佛，谁于般若，能生净信胜解，若生信解心，何性何相，何状何貌？佛言：“心心调伏贪瞋痴等，为性相状貌。”

　　真如品第五十二。诸天散华礼赞，佛印述之，又赞善现随如来生，善现答之。大千震动，天又散华。善现复说真如相义，众生获益，六千菩萨，成阿罗汉，佛告舍利子，此由不摄受般若，远离方便善巧，如大鸟无翅故。次诸天谓菩提极难信解证得。善现谓极易信解证得，舍利子谓若易信解证得，不应有退屈者。善现问：“色等有退屈不？色等真如有退屈不？离色等及色等真如有法有退屈不？”舍利子一一答言：“不也！”然佛何故说三种乘？满慈子令问：“为许有一菩萨乘不？”善现以真如义反征辩竟，结云：“若菩萨闻说诸法真如不可得相，心不惊恐怖等，速证菩提，定无退屈。”佛赞印之。善现请问：“菩萨欲疾成办菩提，当于何住？应云何住？”佛广答之，二千菩萨，得无生忍。

　　不退转品第五十三。佛为善现说不退转菩萨诸行状相，乃至常得身语意净，魔不能惑。

　　转不转品第五十四。佛答善现，不退转菩萨，既名不退转，亦得名退转，于色等想有退转故，复次，不退转菩萨，当作上士，不作下士，常不远离念佛作意，闻法作意，生生之处，常不离佛，恒闻正法。

　　甚深义品第五十五。善现白佛：“惟愿复为菩萨说甚深义，令住其中，能修施等，令速圆满。”佛言：“种种增语，皆显涅槃为甚深义，乃至色等亦名甚深，色等真如甚深故，色等真如，非即色等，非离色等，是故甚深。”次较显如教住，如说学之功德。又较显随喜回向功德，又答无数无量无边之义，又明依止无增减无所有为方便，修行般若，由此为门，集诸功德，便证菩提。如焰燋炷，非初非后，不离初后。

　　梦行品第五十六。舍利子问：梦中行此三三摩地，于深般若有增益不？善现答言：昼行有增益者，梦行亦有增益，次与弥勒菩萨问答。

　　愿行品第五十七。佛告善现，菩萨修行施等，为诸有情发大愿行。

　　殑伽天品第五十八。授天女记。

　　习近品第五十九。佛答善现，观色等空，不令心乱，则不见法，不作证，未入定位，系心于所缘，已入定时，不系心于境，不退施等，不证漏尽，如壮士过旷野，如坚翅翔虚空等。

　　增上慢品第六十。佛为善现说菩萨不退转相，及说增上慢相，次明菩萨欲证菩提，应常亲近真善知识。次说般若妙相，次较说经功德。

　　同学品第六十一。帝释叹持说者，非少善根所能，佛为较显胜德。帝释复为一苾刍广明胜德，兼为庆喜明仗佛力。佛又为庆喜分别有恼乱不恼乱之所由，次明菩萨与菩萨共住，相视应如大师。

　　同性品第六十二。佛答善现：“内空等是菩萨同性，住此中学，名为同学。”又问：“若一切法本性清净，菩萨云何复于妙法而得清净？”佛言：“于性净中，精勤修学甚深般若，如实通达，远离烦恼染着，故说复得清净。复次，方便善巧威德力故，摄持增长，导引一切波罗密多，如萨迦耶见，如命根。”

　　无分别品第六十三。帝释散华发愿，问随喜福，佛为较显。善现问如幻心，云何能证菩提。佛为征释，并叹菩萨能为难事，善现复言，不应说彼能为难事，以所证、能证、证法、证者、证处、证时、都不可得，如幻、如影，乃至如化、如机关等。无分别故。舍利子言：“若一切法皆无分别，云何分别五趣三乘？”善现答言：“有情颠倒惑业因缘，施设五趣差别，无分别故，施设三乘圣者，三世如来，皆由分别断故，可施设有种种差别，菩萨应行无所分别甚深般若，便能证得无所分别微妙菩提，觉一切法，无分别性，尽未来际，利乐有情。”

　　坚非坚品第六十四。善现答舍利子，菩萨修行般若，行非坚法，不行坚法。又为诸天明希有事，如欲调伏虚空，当知色等离故，即施等离。又答佛不沈不没之问，次问何等菩萨，为佛赞叹。佛言：住不退转位者，又随不动佛为菩萨时所行而学者，又随宝幢顶髻二菩萨所行而学者。

　　实语品第六十五。佛为帝释叹善现住于胜住，然犹不及菩萨所住甚深行住。六百苾刍，发菩提愿，佛授其记，次以般若付嘱庆喜。并现不动佛国，令大众见，又出舌相，再嘱庆喜。

　　无尽品第六十六，佛答善现，般若菩提，皆如虚空，不可尽故，应观色等无尽故，引发般若，乃至魔皆愁苦。

　　相摄品第六十七。佛答善现，六度互相摄取之相。

　　巧便品第六十八。佛答善现，菩萨成就巧方便者，发心甚久，乃至善根甚多，又般若虽于五度最为前导，而无分别作用真实自体。菩萨为有情故，勤行六度，前五摄在般若，性无差别，为度有情，假说差别，又般若于一切法，都无所舍，若不思惟色等，便能增长善根，圆满六度，证得菩提，乃至着无所有不可取法，则离般若，般若如转轮王，一切善法，随行随至，又能示现道非道相，又如实观色等非相应非不相应，是能与六度常共相应，不相舍离。又般若是诸善法所趣向门，如水趣海。又应于诸法如实了知略广之相，又应观色等雕落故，破坏故，乃至性虚伪故，行深般若，如引虚空，引深般若，破坏诸法，修深般若，从初发心，至菩提座，应行，应引，应修，无容横起诸余作意。又应学一切法皆不可施设而趣菩提，都无所行，是行般若。从初发心，常学无所得而为方便，应修布施等，应住内空等，诸有二者，名有所得，诸无二者，名无所得，虽于诸法常乐决择，而不得色等，以无为无作而为方便，行深般若，佛以净五眼，求色等不可得，虽证一切智智，不住有为界，亦不住无为界，如变化者，度化有情，如来与变化佛，俱为真净福田，诸法法性为定量故。又一切法，但有名相，唯假施设，名相性空，有情执着，沉沦生死，菩萨悲愍，发心行行，证得一切智智，拔济令出。然诸名相，无生无灭，亦无住异施设可得。又前际后际，俱不可得。达一切法自相空已，应行般若，无所执着。次释般若不与诸法为义非义。

　　树喻品第六十九。善现以空中种树，喻菩萨能为难事，佛以良田种树之喻答之，次释菩萨当知如佛，并较发心不退，乃至如来功德，展转增胜。又答初发心菩萨，恒正思惟一切智智，信解一切法，皆无性为性。

　　菩萨行品第七十。佛答善现，当于色等空，行菩萨行，不以二故，摄受修行六度，乃至证得一切智智，恒时增长一切善法。

　　亲近品第七十一。佛答善现，若不亲近诸佛，圆满善根，承事善友，尚不名菩萨，岂能证一切智智。

　　遍学品第七十二。佛答善现，菩萨成就最胜觉慧，虽能受行清净深法，而不摄受殊胜果报，于法自性，能不动故，次明离四句，而有得有现观，以一切法常无常等为戏论，应离诸戏论，行深般若，遍学诸道，由菩萨道，得入正性离生，于圣法毗柰耶中，应如是学甚深般若，修除遣一切法，若一切有二想者，定无布施等，下至顺忍，彼尚非有，况能遍知一切法，况能得一切智智。

　　渐次品第七十三。佛答善现，住无想者，亦无顺忍，菩萨于一切法，皆无有想，亦无无想，以无性为圣道，以无性为现观，若一切法有少自性，或复他性为自性者，佛不应通达一切法无性为性已，入四禅，起五通，证菩提，度有情，菩萨初发心位，闻一切法，及诸有情，皆以无性为性，证得此故，说名为佛，乃至预流深信此故，名贤善士，故我定应发趣菩提，普为有情得涅槃故，作渐次业，修渐次学，行渐次行，所谓六度、六念，乃至一切相智。

　　无相品第七十四。佛答善现，以一切法，皆以无性为性，诸有情类，具断常见，住有所得，难可解脱，若无所得，即是得，即是现观，即是菩提，以不坏法界相故，由此故得有初地，乃至十地，得有异熟神通六度等法，由离诸相无漏心力，能于无相无作法中，圆满一切功德。

　　无杂品第七十五。佛答善现，安住如梦等五取蕴中，为诸有情布施、持戒、安忍、精进、修定、学慧，如实了知如梦等五蕴，皆同一相，所谓无相。若如是知而行施等，则能圆满一切善法。

　　众德相品第七十六。佛答善现，愚夫异生，于梦得梦，得见梦者，乃至于化得化，得见化者，颠倒执着，造三业行，往来生死，菩萨以二种空，观察诸法，一毕竟空，二无际空，安住二空，为说正法，色等是空，离我我所，如梦、如化，都无自性，又以方便神力，拔济令出，得三乘果。次明菩萨甚奇希有之法，安住异熟六度五通等，随应摄受有情，布施、爱语、利行、同事、财施、法施。说三十七品，乃至相好等法。四十二字母等。不坏诸法，无二分别，为诸有情，如实宣说，令离妄想颠倒执着，趣三乘果，譬如化佛，教所化众。又一切法，不异真法界等，而依世俗施设因果差别，菩萨于诸法中，自无执着，教他无执，善达诸法如实相故。

　　善达品第七十七。佛答善现，如所变化，于一切法都无所行，是为善达诸法实相，以诸法但有假立名相，是故菩萨于诸善法，能自增进，亦能令他增进。又如实知色等相，色等生灭，色等真如，是为能学三解脱门，则能学一切法。又欲学法界，当于一切法学，知一切法，即真法界，初中后际，常无差别。

　　实际品第七十八。佛答善现，菩萨但以实际为量，行深般若，由方便善巧力故，安立有情，令住施等，而不执着，观本性空，都无所得，为度执有情想及法想故，行道相智，得三乘道，趣证无上菩提，佛眼常无断坏。

