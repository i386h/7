<!-- { "loadSidebar": true } -->
　　阎浮众生业感品第四，定自在王菩萨更问往因，佛又略说二事。四天王请问菩萨大愿方便，佛述其所说报应之法。

　　地狱名号品第五，普贤菩萨问，地藏菩萨答。

　　如来赞叹品第六，佛放身光，出大音声，赞叹地藏菩萨。普广菩萨请问利益，佛为广说。

　　利益存亡品第七，地藏菩萨白佛，普劝众生断恶修善。大辨长者请问荐亡功德，地藏为说七分获一。

　　阎罗王众赞叹品第八，鬼王与阎罗天子，承佛菩萨神力，俱诣忉利，请问众生不依善道之故，佛以如迷路人喻之。次有恶毒鬼王，主命鬼王，各发善愿，佛赞印之。并授主命道记。

　　称佛名号品第九，地藏菩萨为利众生，演说过去诸佛名号功德。

　　校量布施功德缘品第十，地藏请问，佛分别答。

　　地神护法品第十一，坚牢地神明供像十利。

　　见闻利益品第十二，佛放顶光，妙音称赞地藏菩萨，观世音菩萨请问不思议事，佛分别答。

　　嘱累人天品第十三，佛又摩地藏顶，以诸众生付嘱令度。次为虚空藏菩萨，说见像闻经二十八益，又说七益。

　　佛说师子庄严王菩萨请问经(三纸余)　(有宣律师序)　(南贤北景)

　　唐中印土沙门那提译

　　佛在耆阇崛山，有师子庄严王菩萨，请问大会庄严之因。佛言，昔作方曼荼罗供八菩萨所致。谓观世音菩萨，弥勒菩萨，虚空藏菩萨，普贤菩萨，执金刚主菩萨，文殊师利菩萨，止诸障菩萨，地藏菩萨。

　　佛说八大菩萨经(一纸半)　(南思北斯)

　　宋中印土沙门法贤译

　　佛在祇园，与千二百五十苾刍，及八大菩萨俱。谓妙吉祥菩萨，圣观自在菩萨，慈氏菩萨，虚空藏菩萨，普贤菩萨，金刚手菩萨，除盖障菩萨，地藏菩萨，又有无能胜等诸大菩萨，皆来会坐。佛为舍利弗说东方五佛名，善精进吉祥如来。普照如来。吉祥如来。印捺啰计都特嚩惹王如来。喜功德光自在王如来。

　　六菩萨名亦当诵持经(一纸)　(南籍北既)

　　后汉失译人名见费长房录

　　师子戏菩萨。师子奋迅菩萨。师子幡菩萨。师子作菩萨。坚勇精进菩萨。击金刚慧菩萨。又四菩萨，弃阴盖菩萨。寂根菩萨。慧威菩萨。不离菩萨。

　　离垢慧菩萨所问礼佛法经(四纸半)　(前有宣律师序)　维

　　唐中印土沙门那提译

　　佛在给孤独园，与五百比丘，无央数菩萨，及人天八部俱。离垢慧请问，于如来所。云何恭敬礼拜供养？佛先示五轮着地，应发五愿。次示十方佛名，次示皈依、忏悔、劝请、随喜、回向、发愿之法。

　　阅藏知津卷第五

　　　　(比丘海华助银十二两
　　　比丘法朗助银四两　共刻
　　阅藏知津壹册计四卷
　　　普愿见闻顿开佛慧成就菩提者)



　　阅藏知津卷第六

　　北天目沙门释智旭汇辑

　　大乘经藏　方等部第二之五

　　佛说老女人经(一纸半)　(南男北洁)

　　吴月支国优婆塞支谦译

　　佛在乐音处，与八百比丘，万菩萨俱。有穷贫老女，请问生老病死五阴六根四大等，从何所来，去至何所？佛答，来无所从，去无所至，兼说缘生众喻。老女开解。佛为出其往因，并记其往生极乐，后成佛道。

　　佛说老母经(纸半)　同上

　　附刘宋录第二出

　　佛说老母女六英经(一纸欠)　同上

　　刘宋中天竺沙门求那跋陀罗译

　　二经并与前同，而第三译甚简略。

　　楞伽阿跋多罗宝经(四卷)　惟

　　刘宋中天竺沙门求那跋陀罗译

　　一切佛语心品之一。佛住楞伽山顶，与大比丘僧，及大菩萨众俱。大慧菩萨以偈问百八句。佛以偈领。并为出所未问，总以一切句非一切句答之。次答诸识生住灭有二种。次明七种性自性，七种第一义。次答心，意，意识，五法，自性，相。次明上圣智三相。次答所问圣智事分别自性经。次答净除自心现流顿渐之问。次答常不思议非同外道之问。次明五无间种性，及菩萨一阐提。次明三自性。次明二种无我相。次答离建立，诽谤，见。次答一切法空。无生，无二。离自性相。之问。

　　一切佛语心品之二，答如来藏不同外道所说之我。次答修行者大方便。次答一切诸法缘因之相。次答言说妄想相心经之问。次答自觉圣智所行之问。次明四种禅。次答般涅槃问。次明二种自性相，二种神力建立。次答缘起不同外道因缘之问。次答常声为惑乱。次明一切法如幻。次明当善观名，句，形，身。及四种计论。次答四果差别通相之问。次明有二种觉。次明当善四大造色。次明当说诸阴自性相。次明外道有四种涅槃。次说妄想自性分别通相。次答自觉圣智相，及一乘之问。

　　一切佛语心品之三，说三种意生身。次答五无间不入地狱之问。次答佛知觉问。次答诸佛四等。谓字等，语等，法等，身等。次答不说是佛说问。次答离有无有相问。次答宗通相问。次答不实妄想问。次答善语义问。次明智识相。次明外道九种转变论。次答一切法相续义，解脱义。次答一切法妄想自性非性问。次明一切法不生不应立宗。次答智不得问。次分别说通及宗通。次答勿习近世间论问。次答外道妄想涅槃，非顺涅槃。

　　一切佛语心品之四，答如来为作为不作等问。次答不生不灭是如来异名问。次答不生不灭无奇特问。次答外道七种无常，非是佛法。次答灭正受次第相续问。次答如来非常非无常。次因谁生谁灭之问，明如来藏是善不善因。次答五法，自性，识，二种无我，究竟分别相。次答如恒河沙问。次答一切法刹那问。次答六波罗密有三种分别。次答种种相违问难。次答不食肉义。

　　达磨大师指此可以印心，故独流通于世。

　　入楞伽经(十卷)　鞠

　　元魏北天竺沙门菩提留支译

　　有十八品。

　　大乘入楞伽经(七卷)　养　(前有御制序)

　　唐于阗国沙门实叉难陀译

　　有十品，文笔顺畅。二部并同前经，但多初品，及后二品耳。

　　佛说首楞严三昧经(三卷)　靡

　　姚秦天竺沙门鸠摩罗什译

　　佛在耆阇崛山，与大比丘僧三万二千人俱。菩萨摩诃萨七万二千，及天龙八部，皆来集会。时坚意菩萨请问三昧法。佛唱首楞严名。一切众会，各敷妙座，各见如来坐其座上。等行梵王问何佛是实？佛言，一切皆是真实。次摄神力，以百句义释此三昧。次说学射之喻，次有持须弥山释现三昧力，次有现意天子现三昧力，次佛放眉光，照于魔宫，使大众皆见魔王被五系缚。次有魔界行不污菩萨化度魔女，魔寻见佛，佛与授记，因说四种授记不同。次为二百魔女授现前记，次说住三昧神力。次坚意菩萨，问文殊师利菩萨福田及多闻等诸义。次授净月藏天子道记，次文殊师利自说往昔曾三百六十亿世，示现作辟支佛。于是二百菩萨还发大心，誓得十力，次令弥勒菩萨现三昧力。次摩诃迦叶解知文殊师利久已成佛。佛即说其过去名为龙种上佛。佛升虚空，光照十方，十方诸佛，同说此法，亦同放光，交互相见。次明佛寿甚长，次明受持者，有二十不思议功德。

　　维摩诘所说经(三卷)　(一名不可思议解脱)　方

　　姚秦天竺沙门鸠摩罗什译

　　佛国品第一，佛在庵罗树园，与八千比丘，三万二千菩萨，及梵释八部四众俱。宝积等五百长者子，各持宝盖供佛。佛令合为一盖，普现世界中事，及现十方诸佛说法。宝积偈赞，并问净土之行。佛答以众生之类，是菩萨净土。乃至随其心净，则佛土净。舍利弗疑此土何以独秽，佛按指现净土相。

　　方便品第二，维摩诘长者方便现疾，为众说法。

　　弟子品第三，佛遣十大弟子，乃至五百弟子问疾，皆辞不堪。

　　菩萨品第四，佛遣弥勒等诸菩萨问疾，亦辞不堪。

　　文殊师利问疾品第五，大众同往，相见酬答。

　　不思议品第六，借座于须弥灯王佛国，演不思议解脱之法。

　　观众生品第七，维摩答文殊问，观众生如幻，如水月，如镜像等。乃至从无住本，立一切法。次有天女散华，舍利弗等不能去华，与天女种种问答。

　　佛道品第八，维摩答文殊问，明菩萨行于非道，通达佛道。文殊答维摩问，明一切烦恼为如来种。维摩答普现色身问，明法门眷属，智度母，方便父等。

　　入不二法门品第九，三十二菩萨各说入不二法门，最后文殊问维摩，维摩默然。

　　香积佛品第十，维摩遣化菩萨往上方香积佛所，乞世尊所食之余，悉饱众会。

　　菩萨行品第十一，维摩与大众见佛，佛为阿难说诸佛一切施为，无非佛事。及为香积世界诸菩萨，说不尽有为，不住无为，法门。

　　见阿閦佛品第十二，维摩答佛观如来问，及断取妙喜世界，来示此会大众。法供养品第十三，天帝赞叹持经，誓愿拥护。佛为说过去药王佛时，宝盖转轮圣王，与其千子，供养于佛。有一王子，名为月盖，思惟供养，以何为胜？乃至问佛。佛示以法供养最。遂于末后守护法城，今得成佛。

　　嘱累品第十四，嘱弥勒及阿难广宣流布。

　　按智者大师，曾有玄义及疏。今皆流入高丽。此间仅存四教义六卷，乃玄义中一分耳。

　　维摩诘经(三卷)　(亦名不可思议法门之称)　方

　　吴月支国优婆塞支谦译

　　说无垢称经(六卷)　(南方北盖)

　　唐大慈恩寺沙门释玄奘译

　　二经并与前同。

　　善思童子经(二卷)　(南赖北敢)

　　隋北天竺沙门阇那崛多译

　　佛住庵婆罗波梨园，与八千比丘，万菩萨俱。化作天身，入毗耶离城乞食。至毗摩罗诘家，善思童子从高楼上投身礼佛，献彼所执莲华，誓成菩提。与舍利弗，富楼那，阿难陀，互相问答。佛复为说大菩提路，无有一法而可得者。并说不惊不怖不畏之法。童子证无生忍，佛为授记。

　　大方等顶王经(一卷)　(一名维摩诘子问经)　万

　　西晋月支国沙门竺法护译

　　大乘顶王经(一卷)　万

　　萧梁优禅尼国王子月婆首那译

　　二经并与前同。

　　月上女经(二卷)　染

　　隋北天竺沙门阇那崛多译

