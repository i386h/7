<!-- { "loadSidebar": true } -->
　　即行愿品中偈。后有速疾满普贤行愿陀罗尼。

　　文殊师利发愿经(二纸余)　(南籍北既)

　　东晋迦维罗卫国沙门佛陀跋陀罗译

　　大略如普贤行愿偈，而是五言。

　　大方广如来不思议境界经(九纸)　(南迩北壹)

　　唐于阗国沙门实叉难陀译

　　佛于菩提树下成正觉时，十方诸佛现菩萨形，为观音普贤等。无量菩萨现声闻形，为舍利弗等。及现作比丘尼八部神等。佛入三昧，名如来不思议境界。于诸相中。现十方佛刹。于诸好中，现往昔行门。于是德藏菩萨请问普贤菩萨，此三昧何名，云何得之？普贤为说三昧名义。佛放眉间光，使有功用菩萨悉见空中毛端量处。及一一微尘中，皆有无量佛刹，皆有佛成正觉。亦见各各自身，于诸佛处供养闻法，皆证如来不思议境界三昧。尔时德藏菩萨复问修何福德，施戒智慧，证此三昧？普贤菩萨答云，供养三田，名福。不择怨亲善恶贫富，名施。自净净他，名戒。观佛形像作现见想，及达唯心，名智。

　　大方广佛华严经不思议佛境界分(十纸半)　同前

　　唐于阗三藏法师提云般若译

　　与前经同本异译，文颇艰涩。

　　大方广佛华严经修慈分(六纸余)　同前

　　唐于阗三藏提云般若等译

　　佛在鹫峰山中，十方梵天来集。弥勒菩萨请问，佛为说慈心妙观法门。宜急流通。

　　大方广入如来智德不思议经(十二纸余)　同前

　　唐于阗国沙门实叉难陀译

　　佛住法林菩提光明宫殿，与比丘及刹尘数菩萨不可说八部俱。文殊菩萨兴问，伏一切诸盖菩萨演说如来不思议法。信者当得种种三昧，及陀罗尼。

　　度诸佛境界智光严经(一卷)　(南遐北殷)

　　附三秦录

　　佛华严入如来德智不思议境界经(一卷)　(南遐北迩)

　　隋北天竺沙门阇那崛多译

　　二经并与前同本。先出。文笔不如。

　　大方广普贤所说经(四纸欠)　(南迩北壹)

　　唐实叉难陀译

　　佛在如来神力所持之处，普贤大众之所围绕。有十大菩萨，各与眷属忽集。众问普贤，此诸菩萨从何国来？普贤令其入定观察，竟不能知。三番请问，普贤示以观察之法，乃见皆在如来身中广大国土佛道场内来集。

　　信力入印法门经(五卷)　(南遐北迩)

　　元魏南天竺沙门昙摩流支译

　　佛在普光法殿，文殊请问清净初地之法。佛以六十余种五法答之。次问普贤菩萨，云何诸佛无障碍智？乃至无障碍身？普贤叹其难见难知，文殊再请，乃具答之。答已。较量功德殊胜。能灭重罪。其不信者。罪亦无量。

　　大方广总持宝光明经(五卷)　(南竭北力)

　　宋中印土沙门法天译

　　佛在鹫峰山中，与无量大菩萨俱。普贤与佛，问答法界深义。妙吉祥请问宝光明总持法门，佛令转问普贤，因问觉与觉者二字之义。舍利弗广叹菩萨智慧，不可角敌。次有法慧菩萨入定受加，出说十住法门(与华严经十住品长行偈颂俱同)，普贤菩萨赞叹印证，舍利弗自叹从来未闻。佛命其广集诸天，重请妙吉祥说法。妙吉祥许已，大地震动，十方云集，乃相与问答，令众获益。普贤复问如来大悲之义，复请如来说宝光明总持陀罗尼。舍利弗又与妙吉祥问答妙法，住世几何。妙吉祥复问佛持经之福，谤经之罪。普贤又问持经者当生何土，又问云何得此宝光明总持法。佛答以一法，谓不起煞意；又有二法，谓离于瞋恚，善言诱喻。阿难又问佛闻经之处。佛又为普贤菩萨说偈。二卷有余。(偈与华严经贤首品大同。)

　　大方广圆觉修多罗了义经(一卷)　难

　　唐罽宾沙门佛陀多罗译

　　婆伽婆入神通大光明藏三昧，现诸净土，与大菩萨十万人俱。文殊普贤等十二菩萨，次第请问因地修证法门。佛一一答之。

　　阅藏知津卷第一
嘉兴大藏经　阅藏知津(第卷-第卷)


　　阅藏知津卷第二

　　北天目沙门释智旭汇辑

　　大乘经藏　方等部第二之一

　　述曰：“方等亦名方广。于十二分教中，十一并通大小，此唯在大。盖一代时教，统以二藏收之，一声闻藏，二菩萨藏。阿含、毗尼，及阿毗昙，属声闻藏；大乘、方等，属菩萨藏。是则始从华严，终大涅槃，一切菩萨法藏，皆称方等经典。今更就大乘中，别取独被大机者，名华严部；融通空有者，名般若部；开权显实者，名法华部；垂灭谈常者，名涅槃部。其余若显若密，或对小明大，或泛明诸佛菩萨因、果、事、理、行、位、智、断，皆此方等部收。非同流俗讹传，唯谓八年中所说也。”

　　大宝积经(一百二十卷)　龙师火帝至始制文字

　　唐南印土三藏沙门菩提流志译

　　三律仪会第一(三卷)　佛住耆阇崛山王，坐大莲华。与八千大比丘，八千大菩萨，五百比丘尼，五百优婆塞，五百优婆夷，及天龙八部俱。摩诃迦叶请问摄受何法修行，增长成熟诸如来道，取诸功德，增长证入无上菩提，得不退转？佛告以求佛智慧力无畏者，无有少法为其可得。无所依倚，种诸善根，若有所得，即为着想，乃至备明执着过患，亦明法灭天人悲叹等事。后明在家菩萨种种三法。

　　无边庄严会第二(四卷)　无上陀罗尼品第一，佛住迦兰陀竹林。无边庄严菩萨为诸菩萨请问微妙法门，佛为说如来之智，摄诸善巧，有所宣说，无不清净，随根成熟，法皆平等，自性清净，如实了知，而无有法了不了者。以一切法皆假名说，不可施设，亦无示现，皆真胜义，不住分别，亦非不住，乃至如幻如梦，无有高下。以此清净弘誓摄众生时，实无少法而可着故。复说法门陀罗尼句，广说陀罗尼门理趣差别。智慧善巧。出离陀罗尼品第二，说佛十力及说陀罗尼二章。清净陀罗尼品第三，佛先以神通力，令此众会见十方佛。及闻说法，次说四无所畏，及说十四咒说颂竟，劝持结益。然后无量辩才菩萨请问结名。

　　密迹金刚力士会第三(七卷)(竺法护译)　佛游灵鹫山，与四万二千比丘，八万四千菩萨，及天龙八部四众人等说大士业。法名净济，金刚密迹称叹方便智度二业，当成佛道。寂意菩萨请密迹敷演如来秘要。佛亦敕之。密迹诫众勿恐勿怖，先说四不思议，寂意入定，散华作供。密迹乃说诸菩萨密，引古帝释善自在，化作仁良虫，以身肉普救国人病，明身秘密。次明言密，引古寂然梵志，答楼夷仙树叶多少之数。楼夷，即舍利弗。寂然，即释尊也。次说心密竟。大众获益，地动雨华。雷音菩萨以神通力，先于天乐，赞叹法门，次来礼佛。传雷音王佛问讯之命。众会乃问密迹夙因。佛具述千佛探筹，楼由最后。及法意法念二弟，一愿作金刚力士，侍卫千佛。一愿作梵天，劝请千佛转法轮，今密迹。即法意也。次说行佛道业三十二事，寂意复问如来三密。密迹先说身密，引应持菩萨不见佛顶事证。又明佛不受食，诸天取去济苦众生等事，大众获益，天乐自鸣。世尊摩顶赞印。次说口密，具明六十种音，引大目连穷佛音声不得边际事证，及说咒二十二首，广明如来言辞不可限量，大众获益。次说心秘要，现瑞获益。又地裂出水，高洒世界，表持经瑞，寂意复请密迹具说如来苦行。庄严道树，降魔受供转法轮事。众复获益，佛赞印之。寂意又问寂然惔怕等义，佛详答之。众又获益。欲知密迹何时成佛，佛为授记。密迹请佛于旷野国七日受供。佛于毗沙门宫应病演法，令各获益。又为护世四王说十法、八法、六事、四事、二事。为密迹说菩萨十事无瞋恚法。八法心无恐惧，四事而得自在。四事入于法门，八力致开士行。密迹宣咒，诸天偈叹。佛还灵鹫，阿阇世王来见。佛为说密迹夙因，密迹以金刚着地，王及帝释目连皆不能举。因为王说有十大法，逮得大力。及说仁和八法，往来周旋四法。又答世王信坐之问，答贤王天子寂然之义。赞其从阿閦国来，入法室总持。密迹请佛建立法典。佛周观四方，说颂建立，并述往事以结成之。

　　净居天子会第四(二卷)(竺法护译)　佛住耆阇崛山，与大菩萨比丘众六万人俱。佛于食后入三昧，震动大千，诸天来集。金刚摧天子说偈问法。佛为说菩萨百八梦相；先标，次释。后偈明菩提心无有退转，众生行不可思议。六万天人，得不退转。十八那由他天人，发菩提心。十千欲退菩萨，舍除罪过，径登补处。与弥勒同时成佛。

　　无量寿如来会第五(二卷)　佛住耆阇崛山，与万二千大比丘俱。及普贤文殊弥勒贤护等无量无边菩萨，皆来集会。阿难问佛光瑞希有之故。佛为说往昔法处比丘四十八愿，现成无量寿佛，广赞极乐世界依正之妙，极劝发愿往生。

　　不动如来会第六(二卷)　授记庄严品第一。佛在耆阇崛山，与千二百五十比丘俱。舍利弗请问往昔菩萨发趣修行。被精进甲，功德庄严。佛举不动菩萨所发种种弘誓答之。佛刹功德庄严品第二，具明妙喜世界诸庄严事。声闻众品第三，明不动国声闻无数。菩萨众品第四，明不动国菩萨更多。在家者少。出家者多。及明魔不为扰。涅槃功德庄严品第五，明不动佛入涅槃后所作佛事，法住久远。往生因缘品第六，明种种善根回向，得生彼刹，及劝嘱流通。

　　被甲庄严会第七(五卷)　佛住迦兰陀竹园。无边慧菩萨说偈问法。佛亦说偈许答。次正问被大甲胄，佛具答之。初一番长行偈颂，列诸甲胄名。第二番长行偈颂，明此甲胄无相无名，不可破坏。第三番长行偈颂，明其乘于大乘。第四番长行偈颂，明其住八正道。第五番长行偈颂，明发趣摄取正道之法。第六番长行偈颂，明一一皆以慧为先导。第七番长行偈颂，明其随入一切法，大饶益众生。第八番长行偈颂，引古栴檀香光明佛时，有转轮王名一切义成，能求此法，已成超无边境界王佛。第九番长行偈颂，明于诸法得法光明，不堕诸见。第十番长行偈颂，因胜慧菩萨问，明无所行而行。第十一番，胜慧说颂赞佛，誓愿持法。第十二番，佛说偈赞成之，并说古遍照佛时，勇猛军转轮王闻法受持，已成无边精进光明功德超胜王佛。次因无边胜菩萨问，为说长行偈颂，明无住而住，为如理住。次因无边慧问，为说长行偈颂，明无所安立无畏发趣之义。又说往古月灯王佛时，云音无边音二大士闻此法门，皆已成佛。若有精勤修习者，当得一切法海印三昧，又能摄得阿字等诸三昧印。又说往古超过须弥光王佛时，勇猛军勇猛力二大士受持此法，皆已成佛。一名无边辩才，一名最胜光明。次有慧义菩萨叹法希有，佛印成之。次加持付嘱流通。

