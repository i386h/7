<!-- { "loadSidebar": true } -->

　　妙法莲华经文句(二十卷)　(南更霸北实宁)

　　天台智者大师说　门人灌顶记

　　章安尊者叙云：佛出世难，佛说是难，传译此难，自开悟难，闻师讲难，一遍记难，余二十七，于金陵听受，六十九，于丹丘添削，留赠后贤，共期佛慧。

　　初品为序。方便品讫分别功德十九行偈，凡十五品半，名正。从偈后尽经凡十一品半，名流通。又一时分为二，从序至安乐行十四品，约迹开权显实。从涌出讫经十四品，约本开权显实。本迹各序正流通。

　　消文为四：一因缘。二约教。三本迹。四观心。始从如是，终于而退，皆以四意消文，而今略书，或三二一，贵在得意，不烦笔墨，因缘亦名感应，众生无机，虽近不见，慈善根力，远而自通，感应道交，故用因缘释也。夫众生求脱，此机众矣，圣人起应，应亦众矣。今论娑婆国土，音声佛事，则甘露门开，故用约教释也。若应机说教，教有权实浅深不同，须置指存月，亡迹存本，故用本迹释也。若寻迹迹广，徒自疲劳，若寻本本高，高不可极，日夜数他宝，身无半钱分。但观己心之高广，扣无穷之圣应，机成致感，逮得己利，故用观心释也。初序品者，如是等五事，冠于经首，次序也。放光六瑞，发起之端，由序也。问答释疑，正说弄引，叙述也。二从方便品，讫授学无学人记品，是迹门正说，更为两，一从此下，是略开三显一。二从告舍利弗，汝已殷勤三请。是广开三显一，凡七品半，文为三：一从此至譬喻品尽回向佛道，是为上根人法说。二从尔时舍利弗白佛下至授记品，是为中根人譬说。三化城喻下三品，是为下根人因缘说，三法师下五品，是迹门流通。从地涌出品第十五，是本门发起序。寿量品第十六，是正开近迹显远本。分别功德品第十七，于中佛说长行，为总授法身记，弥勒说偈，为总申领解，正宗分竟。此后并下三品，为劝持流通。神力品第二十一，乃至普贤菩萨劝发品第二十八，为付嘱流通。

　　观音玄义(二卷)　(南何北遵)

　　天台智者大师说　门人灌顶记

　　此别释法华经中观世音菩萨普门品也。释名十义：一人法。二慈悲。三福慧。四真应。五药珠。六冥显。七权实。八本迹，九缘了。十智断。又境智因缘名观世音，世者，即五阴世间，众生世间，国土世间，十种法界，三十种世间，即所观之境也。音者，即十法界口业之机也。观者，一切种智中道正观也。普门者，一慈悲普，二弘誓普，三修行普。四断惑普。五入法门普。六神通普。七方便普。八说法普。九供养诸佛普。十成就众生普也。以灵智合法身为体，感应为宗，慈悲利物为用，流通醍醐味为教相。

　　观音义疏(二卷)　同上

　　天台智者大师说　门人灌顶记

　　有时亦作序、正、流通，三段。有时不作三段名，但分为三章，一无尽意问。二佛答。三持地叹。或为四章，三如前，四者闻品得益，或作二段，谓前后两问答也，多种分章，随人意用，文中亦作因缘，乃至观心等释。

　　妙法莲华经要解(并科二十卷)　(前有弘传序注并释及南序)　旷远

　　宋温陵开元莲寺沙门戒环解

　　科此经二十八品，序分一品。正宗分十九品。流通分八品。

　　大般涅槃经玄义(二卷)　(南践北灭)

　　隋天台沙门灌顶撰

　　此经若依梵本，具云摩诃般涅槃那修多罗。摩诃言大，般涅槃那，此翻灭度。释此三字，具依两义：一别。二通。别释者，大即法身。故此经云：所言大者，其性广博，犹若虚空，其性即法性，法性即法身也。灭者，即是解脱，解脱二种烦恼，生死永灭，免斯因果患累，即解脱义也。所言度者，即是摩诃般若，故大论云：信为能入，智为能度。当知别以三字标今经之目，即是三德之异名也。通释大者，谓大法身，大般若，大解脱也。灭者，即是三德皆寂灭也。度者，即是三德皆究竟圆满也。故通以三字标名，表三德皆大寂灭究竟也。别通之义虽殊，然并是用非果之果，无上秘密之极果，以标一教之首也。复云大若虚空，不因小相。又其性广博，多所容受。又名不可思议诸佛之法界，是为三义释大也。灭者，灭二十五有，及虚伪物，又得二十五王三昧，种种示现，又生灭灭已，寂灭为乐，是为三义释灭也。度者，度于不度，又度于度，又度此彼之彼岸，亦度非此非彼之彼岸，譬如神龟，水陆俱度，是为三义释度也。总揽三法，三目、三点，名大般涅槃，金刚宝藏，满足无缺，不纵不横，不并不别，微妙秘密，以当其体，常住不变，恒安清凉，不老不死，以当其宗，置毒佛性，遍五味中，味味杀人，震大毒鼓，虽无心欲闻，闻之皆死。八大自在我，以当其用，常住二字，无上醍醐，与诸典别，决定之吼，以当其教，名含，体摄，常宗，毒用，极教之相也。

　　大般涅槃经疏(古十八卷南作二十六卷北作三十三卷)　(南土会盟北灭虢践)

　　撰者同上　唐天台沙门湛然再治

　　分文为五：一召请涅槃众，从初如是讫流血洒地。二开演涅槃施，从纯陀讫大众问。三示涅槃行，从现病讫德王。四问答涅槃义，从师子吼讫品。五折摄涅槃用，从迦叶讫经。

　　佛遗教经论疏节要(一卷)　(南丹北迹)

　　宋晋水高丽国沙门净源述

　　大意宗天亲论，而讹谓是马鸣论，可见考订之疏矣。

　　菩萨戒义疏(二卷)　(南遵北何)

　　陈隋天台智者大师说

　　三重玄义，第一释名，初明人名，次辨法号，后明阶位。第二出体，初明无作，二明止行二善。第三料简，一须信心，二无三障，三人法为缘。就文为三，从初偈长行讫清净者为序，次十重讫现在菩萨今诵为正说，余尽卷为劝说流通。

　　般若波罗蜜多心经注解(一卷)　(前有洪武御制序)　(南[○@缺]北主)

　　明天界善世禅寺住持僧宗泐

　　演福讲寺住持僧如玘同奉　诏注

　　阅藏知津卷第三十六

　　　　　　　(信士　　　助银　两
　　　　　　信士马泰昭助银伍钱
　　　　　　比丘慧一助银陆钱)
嘉兴大藏经　阅藏知津(第卷-第卷)


　　阅藏知津卷第三十七

　　北天目沙门释智旭汇辑

　　大乘论藏　宗经论第二之一

　　瑜伽师地论(百卷)　(许敬宗序)　(南节至静北犹至气)

　　弥勒菩萨说　唐大慈恩寺沙门释玄奘译

　　本地分第一。一者五识身相应地。二者意地。三者有寻有伺地。四者无寻惟伺地。五者无寻无伺地。六者三摩呬多地。七者非三摩呬多地。八者有心地。九者无心地。十者闻所成地。十一者思所成地。十二者修所成地。十三者声闻地。十四者独觉地。十五者菩萨地。十六者有余依地。十七者无余依地。如是略说十七，名为瑜伽师地。

　　五识身相应地第一。谓五识身自性，所依，所缘，助伴，作业、自性。谓了别五尘，所依，谓五净色根。及前灭意，种子，阿赖耶识，所缘，谓五尘境。助伴，谓相应心所。作业，谓了别自境，自相，现在，一刹那，又随意识转，随善染转，随发业转，又复能取爱非爱果。复次要眼不坏，色现在前，能生作意，正复现起，所生眼识，方乃得生，余四亦尔。应观所依如所乘，所缘如所为事，助伴如同侣，业如自功能。又所依如家，所缘如自受用，助伴如仆使，业如作用。

　　意地第二。意自性，谓心意识，彼所依，谓等无间依，种子依。彼所缘，谓一切法如其所应，彼助伴，谓五十一心所有法。彼作业，谓望余识身有胜作业，有七种分别所缘(一有相分别，善名言者所起分别。二无相分别，不善名言者所有分别。三任运分别，随境势力任运而转。四寻求分别，五伺察分别。六染污分别，顾恋过去，希乐未来，执着现在，若欲恚害等，随一烦恼随烦恼相应。七不染污分别，若善，若无记，谓出离分别，无恚分别，无害分别，或随与一信等善法相应，或威仪路，工巧处，及诸变化，所有分别。如是等类，名分别所缘)，有三种审虑所缘(一如理所引。二不如理所引。三非如理非不如理所引)。若醉若狂，若梦若觉，若闷若醒，若能发身语业，若能离欲，若离欲退，若断善根，若续善根，若死若生等种子。若烦恼品所摄，名为粗重，亦名随眠。若异熟所摄，及余无记品所摄，唯名粗重，不名随眠。若信等善法品所摄种子，不名粗重，亦非随眠。法差别分别，有六百六十。

　　有寻有伺等三地，略以五门施设建立：一界。二相。三如理作意。四不如理作意。五杂染等起。界建立有八相：一数。二处。三有情量。四有情寿。五有情受用。六生。七自体。八因缘果。数者，三界。处所者，欲界三十六处(八大地狱，八寒地狱，饿鬼处，非天处，四大洲，八中洲，六欲天，魔宫，即他化摄。而高胜)。色界十八处(无想，即广果摄，复有超过净居大自在住处，十地菩萨得生其中)。无色界四处所，或无处所。相施设建立有七种：一体性。二所缘。三行相。四等起。五差别。六决择。七流转。如理作意建立有八种：一依处。二事。三求。四受用。五正行。六声闻乘资粮方便。七独觉乘资粮方便。八波罗密引发方便。不如理作意十六种：一因中有果论。二从缘显了论。三去来实有论。四计我论。五计常论。六宿作因论。七计自在为作者论。八害为正法论。九有边无边论。十不死矫乱论。十一无因见论。十二断见论。十三空见论。十四妄计最胜论。十五妄计清净论。十六妄计吉祥论。杂染施设建立三种：一烦恼。二业。三生。

　　三摩呬多地第六。总标故，安立故，作意差别故，相差别故，略摄诸经宗要等故。总标有四：一者静虑，谓四静虑，二者解脱，谓八解脱。三者等持，谓空无愿无相三。又有寻有伺等三，又小大无量三，又一分修具分修二，又喜俱行乐俱行舍俱行三，又四修定，又五圣智，又圣五支，又有因，有具，圣、正、三摩地，金刚喻三摩地，有学无学非学非无学等三摩地。四者等至，谓五现见三摩钵底，已见谛者，修此等至，是故名为现见等至。八胜处，十遍处，四无色，无想、灭尽定。安立者，谓唯此等，名等引地，非于欲界心一境性，由此定等无悔欢喜安乐所引。欲界不尔，非欲界中，于法全无审正观察。作意差别者，谓七种根本作意，及余四十作意。所缘差别者，略有四相：一所缘相。二因缘相。三应远离相。四应修习相。由四因缘，入初静虑，乃至有顶。谓因力，方便力，说力，教授力。

　　非三摩呬多地第七。略有十二种相。

