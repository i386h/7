<!-- { "loadSidebar": true } -->
　　第十世云岩昙晟禅师参药山山问甚处来师曰百丈曰百丈有何言句师举百味具足话曰咸则咸味淡则淡味不咸不淡是常味作么生是百味具足师无对又问更说甚么法师曰有时道三句外省去六句内会取曰三千里外且喜没交涉又问更说甚么法师云有时上堂大众立定以拄杖一时趁散复召曰大众众回首丈曰是甚么曰何不早恁么道今日因子得见海兄师于言下顿省。

　　桓依琴三弄摧花鼓一通六律韵来巧五音调不同云漠漠水溶溶暗藏春色碧虚中莫道帘前风景别一枝开遍万芳丛。

　　第十一世洞山良价禅师参云岩问无情说法有省乃曰也大奇也大奇无情说法不思议若将耳听终难会眼里闻声始得知后因过水睹影大悟有切忌从他觅迢迢与我疏之偈。

　　风淡兮月白雨霏兮花残青山历尽程千里沧海踏翻月一团错落清光云片片高低珠幔玉珊珊苔生禁殿尊严甚寂寞无人夜未阑。

　　第十二世云居道膺禅师参洞山山问甚处来师曰翠微曰翠微有何言句师曰微供罗汉某问供养罗汉还来否曰每日你噇个甚么曰实有此语否师曰有曰不虚参见作家来山又曰吾闻思大和尚生倭国作王是否师曰若是思大和尚佛亦不作山然之。

　　独把云和对月操来音韵铿锵就中那复辩宫商古调逢人绝况说甚慵为诸佛早曾占断群芳金风处处暗飘香露冷芙蓉江上。

　　第十三世凤栖同安丕禅师僧问如何是和尚家风师云金鸡抱子归霄汉玉兔怀胎入紫微忽遇客来将何祗待师曰金果朝来猿摘去玉花晚后凤衔归。

　　黄阁帘垂气象殊紫罗帐合家风足析栴檀片片皆香碎圭璋尘尘是玉暗穿玉线锦重重密度金针花簇簇绣出鸳鸯到处飞金鸡啄破琉璃窟。

　　第十四世凤栖同安志禅师参先同安将示寂上堂曰多子塔前宗子秀五老峰前事若何如是三举众无对师曰夜明帘外排班立万里歌谣道太平安曰须是者驴汉始得。

　　把住要津不计功临行强欲与人通云寂寞月帘栊夺得灵光占上风独步青霄外高歌碧汉中真奇特甚从容天香直透广寒宫凤栖峰顶光何别廓落圆明照太空。

　　第十五世梁山缘观禅师上堂曰垂丝千尺意在深潭一句横空白云自异孤舟独棹不犯清波海上横行罕逢明鉴僧问师唱谁家曲宗风嗣阿谁师曰龙生龙子凤生凤儿。

　　杨花裁鹤氅梅蕊补羊裘为雪常登阁因鳌每放舟梦联今夜月波冷昔年钩一曲和云杳悲风动客愁。

　　第十六世太阳警玄禅师参梁山问如何是无相道场山指观音像曰者是吴处士画底师拟进语山急索曰者是有相底如何是无相底师遂有省便礼拜曰何不道取一句师曰道即不辞恐上纸笔曰此语上碑去在师献偈曰我昔初机学道迷万水千山觅见知明今辩古终难会直说无心转更疑蒙师点出泰时镜照见父母未生时如今觉了何所得夜放乌鸡带雪飞山谓洞上之宗可倚一时声价籍甚。

　　观音指出意无穷有也销镕无也销镕一言早已上碑中义不朦胧字不朦胧点开泰镜透帘栊照出晴空照破晴空乌鸡带雪舞春风问是何宗道是何宗。

　　第十七世投子义青禅师僧问师唱谁家曲宗风嗣阿谁师曰威音前一箭射透两重山曰如何是相传底事师曰全因淮地月得照郢阳春曰恁么则入水见长人也师曰祇知荆玉异那辩楚王心僧礼拜师以拂子击香几一下。

　　万仞重关一箭俱透鸟道齐超玄途独步其丹凤也羽袭袭而蹁跹其灵苗也叶联联而分布淮地月留郢地春曹溪花放桐溪树。

　　第十八世芙蓉道楷禅师谒投子问佛祖言教如家常茶饭离此之外别有为人处么曰汝道寰中天子敕还假尧舜禹汤也无师欲进语子以拂摵师口曰汝发意来早有三一棒也师大悟再拜便行曰且来阇黎师不顾曰汝到不疑之地耶师掩耳而出。

　　离此为人有也无却来当面受涂糊寰中天子不假敕脑后无端劈箭疾发意早有三十棒满地霜花加雪上到此何为掩耳酬转得身来换却眸谩云汝到不疑地父子相将草里睡。

　　第十九世鹿门自觉禅师参芙蓉问胡家曲子不堕五音韵出青霄请师吹唱曰木鸡啼夜半铁凤叫天明师曰恁么则一句曲含千古韵满堂云水尽知音曰无舌童儿能解和师曰作家宗师人天眼目曰禁取两片皮师从此契悟遂承印记。

　　动弦别调落叶知秋山高月冷溪阔水流要知玄妙深深旨金殿风微夜色幽。

　　第二十世青州希辩禅师参鹿门得言外旨出住中都万寿尝设百问曰声前荐得落在今时句后承当迷头认影作么生是空劫已前自己又曰有口赞不尽无言心自明是则裂破虚空不是则鬼家活计上人端的处道将一句来。

　　刀在握剑挥空薄批明月细切清风狞龙狂象诚难犯丕振寰中盖代功。

　　第二十一世大明宝禅师参青州问离四句绝百非请师直指西来意曰昨日有人问打出去也师曰今日又如何曰你恁么不识痛痒师礼拜曰可惜许棒折也师直得汗下后上堂轮王宝藏如赤穷底人酒店腰带如大富底事掉转身来撞着没面目汉要拳便拳要踢便踢谁知我洞上家风别有擒虎头收虎尾底宗旨会么玉犬彻夜行不知天已晓。

　　空中凿髓格外安排离四句绝百非一锤粉碎擒虎头收虎尾九曲珠回玄酒不吝下陈蕃之榻大羹齐设展孟尝之才座中若有渊明士把手高歌归去来。

　　第二十二世王山体禅师侍大明于生台见雀拾食乃拍手雀飞去明抚筛背师惊顾曰若是雀子我孤负你不是雀子你孤负我师罔措曰幸是可怜生互相孤负去师豁然后上堂还有冲流度刃者么僧从东过西从西过东师曰未得一场荣先刖两胫足曰也知和尚惯用此机师曰罪不重科僧拟议师便打。

　　台中雀拾食背上人惊顾依旧可怜生动着便飞去一孤负二孤负过后向人成露布拈出铁蛇古路横黄头碧眼须回互。

　　第二十三世雪岩满禅师初参普照照曰兄弟年俊正宜参叩我当年念念以佛法为事师避席进曰和尚而今如何曰如生冤家相似师曰若不得此语几乎枉行千里照下禅床握师手曰作家那后造王山阅颂至折合终归炭里坐大悟曰今日方知病即药也呈山山曰料拣没交涉师曰和尚此回瞒我不得。

　　绿林客遇白拈流机变深藏滑似油十里青山行欲尽平原遭陷没来由罢罢罢休休休六国平来霜两鬓笑他掷笔博封侯。

　　第二十四世万松行秀禅师参胜默有省复看玄沙未彻语请益雪岩岩曰待你头生角脚手生爪牙然后讨棒吃师偶见鸡飞鸣大悟曰今日不惟捉败沙老虎亦乃捉败岑大虫也曰不怕我笑你那。

　　拈却脑后针锥难逃面前弓弩头角未曾生大虫咬杀玄沙虎更言大悟鸡鸣堪笑亦何莽卤纵有戴角威未免遭他涂毒鼓。

　　第二十五世雪庭福裕禅师参万松松问何处得个消息来师曰老老大大向学人纳败闽曰老僧过在何处师曰学人且礼拜暂为和尚盖覆却松大喜遂印可后问僧面壁石有人看见达磨影者么曰今日幸遇和尚师曰拄杖子今日幸遇上座乞供养他一顿遂打三棒曰恩大难酬师掷下杖曰胀杀怀州牛。

　　万松机关半条软索风里罗龙云间放鹤其翱翔兮纵横而莫拘其宛转兮潇洒而无缚飞过等闲唳一声花容柳眼都惊落恶怀州胀死一头牛嘉州大象成三疟。

　　第二十六世灵隐文泰禅师参雪庭庭曰当机一句试拈出看师拟开口曰家产被人籍没了也还在者里叫屈师抚掌曰谁奈我何曰者风颠汉后上堂尘劫来事只在于今河沙妙德总在心源试教伊觌面相呈便不解当风拈出且道过在何处卓拄杖曰只为分明极翻令所得迟。

　　云霭霭月沉沉有客离家产孤怀托素琴一拨洞天欲得高山发韵相呈月窟那知流水无音风颠都卖尽塞下起闲吟莫闲吟寻常谩说三分话那肯全抛一片心。

　　第二十七世还源福遇禅师参灵隐闻举切忌从他觅迢迢与我疏语即领悟曰今日捉败老贼也隐喝出后僧问如何是祖师西来意师曰风送泉声来枕畔月移花影到窗前。

　　酥酪好将河汉搅黄金自是出泥沙教得儿会骂爷一声惊落暮天霞听来风韵名泉韵捉败杨花当月华片片飞来人不识无端赢得眼迷麻。

　　第二十八世香严文才禅师读证道歌至幻化空身契悟乃谒源求证源曰祇如道君不见是指阿谁师曰觌面亲呈更无回互曰堕坑落堑汉作恁么语师曰和尚作么生曰汝口聻师曰勘破了也源休去。

　　水穿石窦云锁山隈无病空花安翳眼有疑弓影便沉杯勘破了归去来曾经三峡猿啼后不是愁人也自哀。

　　第二十九世万安子岩禅师初参息庵有省复参香严呈解严曰子不闻蛊毒之家水莫尝否师曰也须吞得下吐得出始是肚皮曰苍天中更添冤苦师曰谢和尚印可曰未在复阅宝镜三昧大豁疑碍后上堂我不学诸方说禅浩浩地魔魅人家男女僧问达磨面壁时如何师曰正是浩浩祸胎曰如何得剿绝去师曰倒搓芒绳缚鬼子须是其人。

　　封喉之箭蛊毒之汤触亦何碍尝亦何妨扑破秦时照妖镜拏云攫雾岂寻常玉鞭一举金街静水魅山魈没处藏。

　　第三十世凝然了改禅师参万安安曰路逢死蛇莫打杀无底笠子盛将归此是洞上宗旨若是莽卤禅和如何透得师曰莫是背触不得底么曰笑破山僧口师罔措曰你在鬼窟里讨甚么碗师愈不安一日严上堂曰一言迥脱独拔当时师当下释然。

　　龟壳何曾支榻死蛇那用篮盛还丹只须一粒啸月不在高声但得雪消水国自然春到山城好生分付游客路滑切忌横行。

　　第三十一世俱空契斌禅师参凝然然曰达磨未来你作么生参师疑之偶睹秦封槐有省回侍次身甚战栗然曰契斌参得禅也何惊疑之有师豁然省曰某今日到此如在红炉中拾得一片冰相似然颔之。

　　行尽深山溪复溪秦槐高出白云低轻轻触着眼犹迷移步不堪回首望襟怀欲吐转清凄误将鹤唳当莺啼。

　　第三十二世定国可从禅师参俱空空曰曾参何人来师曰少室山前风悄然曰因甚一华开五叶师曰无孔铁锤百杂碎曰掠虚作么师曰天下人只解掠实无一人掠虚曰不打自招师曰惯用底不妨勘破。

　　雷震山前起卧龙翻云覆雨势重重入廛不畏洪波险一击从教正眼通牙利剑舌藏锋吞天之气贯苍穹英灵烜赫乾坤振万卉香敷一夜风。

　　第三十三世月舟文载禅师掩关阅万松机缘有省叹曰洞上宗风大播天下有织锦回文之功非针线细密盘旋回互不触当头者不能与伊作主也既而翻然出关参无方从公发明己见方抚而印之。

　　行尽案头鸟道掀翻屋里窠巢求剑刻舟固不是守株待兔枉徒劳图书出而画卦奇偶生而成爻布天孙之锦文彩巧度穿石样之梭针线双敲绵绵密密家风别无奈东君把舌饶。

　　第三十四世宗镜宗书禅师闻月舟法席之盛入室请益密践八载蒙付嘱后少室请师师慨曰先师化后三十余年洞上宗风迨乎埋没遂主之临终索笔书偈曰宗镜宗镜心法成行即日圆觉镜破宗正。

　　钝置已曾讥一宿胡为八载堪承续画成有足即非蛇剖出无瑕方是玉宗风一线将倾覆独拍阑干深诉曲兰桡拨转海天秋棹破菱花山影促。

