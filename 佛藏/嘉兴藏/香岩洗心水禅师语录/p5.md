<!-- { "loadSidebar": true } -->
　　戊寅岁冬至日两序大众至方丈请述行实余不允众启求再三义固难辞遂据坐乃云余乃建康江宁人先祖从明宦游于秦明运改革迁至宁镇祖逝移居任春堡父刘母黄氏顺治甲午十二月二十五日酉时感异而生年十六在芸局边与同学读书阅范知府入山修行扯淡歌乃叹曰功名富贵总是梦幻妻子儿女无非空华一切事业实是一场扯淡尝闻生死事大无常迅速墨花烟藻讵免生死乎至年二十夜梦五色莲华庄严宝塔独坐塔顶僧众围绕念佛觉来念曰我此愿力何时得了遂自将刀断发誓死出家父母约知亲友再三苦劝曰你去出家丢下年老父母何人奉养余云在家奉养口体之孝也出家修道乃出世间之大孝胡不许邪父母泣曰我今六十有零将死不久我若死后那时一任你去余不觉泪下默然而止未及三年父母俱逝一切祭葬事毕年已二十有四忽然思曰我此愿力今日可满遂写遗书封于匣内是夜逾城礼正觉润和尚乞求出家尚问父母在么余曰俱逝尚云有妻子否余曰有妻子尚云既有妻子如何出家余曰闻佛舍国我今何人尚云我这里不允余曰和尚不允某甲别去寻师尚云汝且暂住再作商量留住数日鉴其志不可夺尚遂披剃命礼柏庵师为师至晚自入方丈乞求开示尚云汝去念佛看念佛是谁余应诺而出一日余在殿檐头立尚问在此作么余曰念佛尚云念佛是谁余蒙然不知遂发愤参究废寝忘餐初冬半夜经行忽然有省乃曰元来本是自己何得向外驰求次日和尚围炉余呈偈尚接得看过扯碎抛入火中一顿诟骂汝等抛妻撇子出家不干实事来弄虚头余抽身便出满面惭惶自己追思还不是者个道理仍前抖擞精神苦苦参究越明年往鸣沙州完具足戒期毕至螺山随喜闻老宿举临济在黄檗处吃棒因缘豁然把从前疑团当下脱落乃曰纵然奇特终是寻常仍返正觉尚问受戒了余曰受了也尚云那边一日有多长余曰钵盂两度湿尚云又来弄虚头余曰和尚莫压良为贱尚颔之至晚尚唤入方丈曰汝乃般若夙因莫要在此久住速下南方参学余曰和尚年老某甲在此侍奉尚云侍奉有人不必繁虑余即拜别直造长安首参兴善荐福次谒风穴又参金粟解制后至楚地广教作参头半载为病所累乃百叹曰我今薄福虽处丛林终日被病魔缠缚想是此处无缘遂带病告假遍参诸方受尽饥寒苦不可堪参历豫章吴越一带丛林拨草瞻风又弗觉四载矣末后转楚行至东山阻雪闻白云象林和尚道风孤高钳锤恶辣因破雪至彼参见尚问那里来余曰东山尚云如何是你行脚事余曰草鞋踏雪尚云意旨如何余曰彻骨寒尚竖拳曰向这里道道看余曰少卖弄尚云杜撰禅和余拂袖便出遂执侍左右受诲一载癸亥春日以源流顶像授之余辞曰某鲜能薄德敢当大任尚云老僧悉知汝勿固辞余不敢违命即九拜受之时年三十矣受付嘱后仍归陕西拜礼剃度师翁季秋至古邠皇涧寺息肩未几有人报师翁圆寂于五月矣余即易纸烛设灵告香阖郡檀护闻余至同本寺耆宿勉留开法余坚辞再四众请愈笃不得已许之修建药师道场兼立禅期百日座下缁素万指有余期满永寿马九诸檀越殷勤敦请至彼未几缁素盈门留住一月即欲告辞有马某父子舍基一所同众居士挽留创建瑞岩延余居焉遂辛苦几年一切事毕于丁卯五月望日贡士赵老先生明府祝公同诸信士为余立碑遂住数载康熙三十一年春月回正觉与剃度师翁扫塔高玄二宿同灵州檀护请镇河塔升座说法一时四众耸动弗料中卫缁素谬听虚声请住华严禅寺祝圣开堂座下衲子千指围绕有养巨禅人文学俞公同镇靖阖堡众信请住宝庆禅寺起建盂兰道场当道宰官诚敬护卫复同诸山耆宿阖郡缙绅士庶请住观音禅院结制安禅期毕万佛洞耆宿守府赵公同石空寺堡众信请万佛洞住静未及数月镇台李公族叔英宇居士协台刘公伯玉协台杨公宗道得续师资之缘新建香山香岩禅寺请于十月望日修建水陆佛事兼立禅期百日道俗往来如织期毕欲回瑞岩休老协台杨公刘公英宇居士同阖山数百余人挽留永远住持自揣德寡行微无能为任不得已权且应诺汝等大家尽知又何必用我劳叨作么这样薄劣之状乌堪齿录外扬家丑取笑大方生平丑恶一时吐露天寒无烦久立一众作礼欢跃而退。

　　附创修瑞岩洞碑记

　　永之村名马九以姓着之当年蕃衍可知邠风化存人心好善与余裕家庄相邻道经此村环山如屏一河如带盘桓而苦无同调间与二三野老倒一尊于夕阳篱落间野蔬甚甘野语甚洽野景可画咸叹曰昔时有禅院残废久矣何处寻游览一片地耶适古夏头陀乃弱冠儒流而入禅者禅号洗心自金陵旋古邠皇涧寺村叟马一贵张汝喜同众绅衿闻名敦请禅师至本境谋修香刹不能聚材鸠工师度形经营创辟一洞题曰瑞岩洞傍延客所煮铛所卧榻所各有净室洞中像设形好如生钟鸣鼓响唤惺迷愚香绕灯明焚修不辍首祝　皇图巩固与荩臣良吏介繁祉育多男更祈普会士庶胥衍庆而未有艾也由是远迩游览者师一挥麈启齿贤而智者则豁然心折愚而悍者则改不善以回心噫嘻异矣哉禅教有裨于人心而淑气质也洞外凿井而味孔甘培树而荫孔茂虽蕞尔兰若非峨峨月宇之胜无注目俶诡之奇而纡径耸壁鲜花绿竹岩下幽栖又是一洞天能令人忘岁月矣幸逢明府祝老父台仁廉爱民善教翔洽士庶佩德颂之曰今日召杜善气流转所以时和年丰盗息民安灾厉消而生聚昌灵应覃敷福星正照何一非瑞之感何一非瑞之征也哉方知师之命名非漫然而无谓也余疏懒无能养拙而甘沦落甲子岁瓜月得瞻师丰采暂聆玉屑顿销俗障欣然赠之以诗曰；冲年了悟入禅林一晤知师道行深座上高谈浑古偈洞中藏录悉良箴慈怜劫苦须航渡法化顽冥赖锡临愧我未明清净理白头仍染利名心师亦答余偈语如雪琴林磬冷冷清远字字琳琅愈信师为非常僧俦也余门人马绣一贵之子马锦一官之子父子世德笃于善行毅然布施舍基一所修瑞岩洞舍地十六亩族人马之龙舍地一亩以上地粮俱在原主于以供香火于以招名衲古云善有善报可卜其受福泽而未有艾矣绣欲表师之功德暨布施之姓氏并垂不朽欲后之人睹斯洞也眺斯景也心旷神怡观感而增廓观感而勿替因向余乞言立石俾行善之气化转运不息瑞感之灵征相衍无穷但余不能孔硕其辞第以朴略质言而为之记。

　　时
大清康熙二十六年岁在丁卯蒲月谷旦
永寿县在城甲午拔贡赵运熙顿首拜撰

　　文林郎知永寿县事三韩祝钟杰

　　驻防永寿县千总赵英

　　儒学教谕古夏雷复

　　初晤洗心禅师访记

　　余鄙性爱与丛林大知识谭人每以虚无尤之却不知此中气味自有一种迥出尘凡的妙处未易领也辛未秋移居五峰之阴都人士相传瑞岩有
洗禅师者真大和尚余不觉鄙性遂热因不惮崎岖而诣乎其处一入洞即见清松带露绿竹含烟曲径从半空中延至法堂已知别是天地非人间矣及晤禅师气宇果颙昂也风度果潇洒也询厥桑梓则出语录以示之余捧读一过方知为江左名士自童年涉此途曾费了如许伐毛洗髓工夫所以语语俱根性天全无一毫郛郭气色犯其笔端岂不是两间不朽文字世谓名下无虚士者非欤或者谓业已僧矣焉用文为噫如若言势必使凡为僧者尽皆浑浑噩噩而后止不过与山间草木林中鹿豕同耳何足贵不见今之僧乎稍谙楮墨即为识者所赏何况胸藏八斗学富三余且怀一段不矜不伐之德如禅师试问丛林中有几人乎文何縠于僧哉文何縠于僧哉始知禅师果不可及因附俚言以志所感。

　　　　　其一

南国出尘士，谈经漆水隗，鸥因杯度下，鹤为锡飞来。洞口多桃李，阶前没草莱，勿疑深谷里，不寄▆天才。

　　　　　其二

个中得趣味，挥麈坐林隗，东野休风至，西山爽气来。修成篱内菊，扫尽涧边莱，且向禅关也，深藏作赋才。

　　　　　其三

瑞岩开古洞，洞口傍村隗，嫩草无冬夏，轻烟任去来。止栽松与竹，不种苔和莱，莫谓少车马，知稀是大才。

　　　　　其四

不惮迢遥径，纡回过险隗，山从云际起，水向石边来。崖下风鸣树，町头霜仆莱，登临偏有兴，敲句奉高才。

　　　　　又缘马子得见禅师遂步唐韵以赠

欣逢物外友，缓步入禅林，静里乾坤大，闲中道理深。参乘浑尔我，持戒敛身心，不到花飞处，何缘听巨音。

　　　　　右一

好个大和尚，只身辟梵林，眼光明且远，侠气高而深，西域真佛体，东都至圣心，虽常敛凤羽，在在敷清音。

　　　　　右二

弢光趋幻境，声价倍儒林，会友文方重，有邻德自深。行三代直道，存一片冰心，愿以此相照，母金玉尔音。

　　康熙辛未仲秋日奉天韩岍顿首拜撰

　　后跋

　　观夫世尊出现于世亦秪为一大事。因缘从古先哲弘法利生其理亦然。非小补哉。但开法扬化之宗师。须具六种之成就。五处圆密行解双融事理。无碍始堪东播西弄。否则山鸡类凤鱼目溷珠诚可惧也。丁丑冬余自蜀归秦闻　洗心和尚几处弘法道风孤峻。欲亲法诲未惬其愿。后适和尚驻锡香岩。于戊寅春幸获一晤。真可谓西河狮子正觉彩凤。吼则狐畏。飞则翀霄。或隐或显。莫能窥其涯矣。余索语录。和尚辞之再。余索之坚。和尚不得已而出之。余得展阅。羡其言言见谛。语语超群。玉转珠回。如处水晶宫。心目莹彻。堪为末法之龟鉴。不但增佛祖之光。亦且为法属之庆幸耶。讵可任其湮没弗传乎。余亦不辞鄙陋。聊述数言以赘末后。付之剞劂。用贻大方同志者览焉。

　　戊寅桂月望日古夏人文止谨跋

　　康熙庚辰冬日板存浙江嘉兴府楞严寺大藏经坊
