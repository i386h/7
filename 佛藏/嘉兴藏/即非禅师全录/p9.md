<!-- { "loadSidebar": true } -->
　　师云琅玡镂粪作栴檀径山囊业作香袋拟欲并芳兜率谁知遗臭娑婆是山僧见他拈起攫来蓦口掷管取嗽口三生免致彼此向菌橛里作活计。

　　举马祖大师因洪州廉使问云弟子吃酒肉的是不吃的是祖云吃的是中丞禄不吃是中丞福廉使欢喜礼谢而退。

　　师云马大师玉解连环则不无要且未会斩钉截铁致彼廉使半吞半吐或问山僧吃的是不吃的是向他道拗转舌头看他向何处啖啄。

　　举大珠和尚因法明问阿弥陀佛有父母及姓否珠曰阿弥陀佛姓憍尸迦父名月上母名殊胜妙颜明曰出何教大珠曰出鼓音王经法明礼谢赞叹而退。

　　师云法明所问的是序分大珠所答的是流通分且道正宗分在甚么处依经解义三世佛冤离经一字如同魔说。

　　举径山国一禅师因官人问云传舍有二使邮吏为刲一羊二使闻之一人救一人不救罪福异之乎国一曰救者慈悲不救者解脱。

　　师云径山将无缝锁两头掣开不妨好手畴知无柄匙子在马相公库里。

　　举长沙和尚因僧问作么生转得山河大地归自己去沙云作么生转得自己归山河大地去。

　　师云收来放去万古如今不惜眉毛平分八字作么生转得山河大地归自己去千峰势倒岳边止作么生转得自己归山河大地去一叶落兮天下秋。

　　举南泉因陆亘大夫问云弟子家中有片石亦曾坐亦曾卧如今拟镌作佛还得否泉云得亘云莫不得否泉云不得。

　　师云王老师可乎可不可乎不可何如无可无不可。

　　举赵州因一秀才问云佛不违众生愿然否州曰然才云弟子要乞和尚手中拄杖子州云君子不夺人所好才云某甲非君子州曰老僧亦不是佛。

　　师云临机应变各各有计谋之策各各有隐身之术至于收放自如须让赵州独步。

　　举沩山示众云老僧百年后向山下作头水牯牛左胁书五字曰沩山僧某甲此时唤作沩山僧又是水牯牛唤作水牯牛又是沩山僧唤作甚么即得。

　　师云沩山计穷力极拟向异类中躲跟犹未是好汉当时若遇山僧直于面前作此[※-((鬯-匕)-凶)+○]相云吽吽管教一不成两不是。

　　举临济上堂云有一人论劫在途中不离家舍有一人离家舍不在途中那个合受人天供养便下座。

　　师云知贤养贤鸟可不重只为天寒日短两人共一碗吃了各与草鞋一双。

　　举曹山因僧问学人抱璞投师请师雕琢山曰不雕琢僧曰为甚不雕琢山曰须知曹山好手。

　　师云者僧朴外虚中终成美器若不遇曹山几丧淳矣。

　　举仰山梦往弥勒内院居第二座有一尊者白椎云今当第二座说法仰起白椎云摩诃衍法离四句绝百非谛听谛听一众散去次日举似沩山山云子不久入圣位。

　　师云仰山登梦位说梦法槌醒梦中微尘数圣众可谓不虚小释迦之名虽然落二落三了也若向一尊者举槌时便醒即佛祖不能识谁敢强安名。

　　举仰山一日见梵僧来参山于地上画半月相示之僧近前添作圆相以脚抹却山展两手僧拂袖腾空而去。

　　师云人间月半天上月圆仰山早已勘破梵僧矣而梵僧欲与仰山月落后相见不贪香饵味真是碧潭龙。

　　举大随因僧问劫火洞然大千俱坏未审者个坏不坏随曰坏僧曰恁么则随他去随曰随他去僧又问龙济济曰不坏僧曰为甚不坏济曰为同大千。

　　师唤大众坏与不坏即且置者个毕竟是个甚么若也会得火烧不着水打不湿风吹不入其或未然急须照顾性命好。

　　举雪峰因三圣问透网金鳞以何为食峰曰待汝出网来却向汝遗圣云一千五百人善知识话头也不识峰云老僧住持事繁。

　　师云破网金鳞不解取气闷杀人待问以何为食便与本分草料岂不彼此庆快可惜淹他齑瓮里徒留话柄落人间。

　　举玄沙因光上座曰师叔若学得禅某甲打铁船下海去沙出世后令人问光打铁船也未。

　　师云玄沙滴水也无能鼓滔天之浪光公大海出没却向陆地行舟检点将来各与痛棒何也一人先行不到一人末后太过。

　　举玄沙到莆田众以百戏迎之次日问小塘长老许多喧闹向甚处去小塘提起袈裟角示之沙云料掉没交涉。

　　师云玄沙搬弄神头鬼脸以为奇特若不是小塘半幅袈裟角遮羞无地。

　　举云门因僧问如何是直截一路门云主山后僧云谢师指示门云合取皮袋无准云云门大师是则是直截未免翻成迂曲径山则不然或问如何是直截一路案山前若言谢师指示向他道一任东行西行。

　　师云好直截一路被主山案山碍却路头令者僧至今转动不得山僧路见不平为伊掇开去也遂拈拄杖下座一齐打散。

　　举太原孚问鼓山云父母未生时鼻孔在甚么处山云即今生也鼻孔在甚么处孚不肯乃云你问我与你答山云父母未生时鼻孔在甚么处孚乃摇扇而已。

　　师云我若作鼓山见孚摇扇但云是则也是只许你见得父母未生时半边鼻孔要见完全更参三十年。

　　举法眼因僧慧超问如何是佛眼云汝是慧超僧于是悟入。

　　师云快人一言快马一鞭者僧悟去固是知恩所谓犒将不如激将也。

　　举昔有道士在殿前背佛而坐殿主云道流莫背佛好士云大德佛身充满于法界教我向甚么处坐。

　　师云看者黄冠却有衲僧气息只是贪前失后理上偏枯使我得见直拽向尿坑非惟知我法苑中有人要渠识取充满佛身。

　　举慈明和尚冬日榜示僧堂前作此相注曰若人识得不离四威仪中首座见谓众曰和尚今日放参。

　　师云璞玉无瑕雕文丧德慈明老人未免伤锋犯手首座虽善琢磨岂知刁刀相似鱼鲁参差喝一喝。

　　举白云端和尚谓五祖曰有一事老兄还知么祖曰不知有什么事端云近有数禅客自庐山来问他也有个悟处教他说也说得颂也颂得批判也批判得只是未在五祖闻得七十七夜不成肚肠无准云白云和尚用尽自己心笑破他人口乳峰这里亦有一件事不得不说与诸人近日亦有数禅客自诸方来问他也无悟处教他说也说不得颂也颂不得批判也批判不得虽然如是乳峰许他是个千了百当底人诸人闻得亦不用疑着何故南天台北五台。

　　师云一人把住一人放行检点将来一得一失山僧别资一路举似大众近日亦有数百禅客从六十六州来山僧也不问他悟也不教他说也不教他颂也不教他批判未跨门来一齐看破了也有人闻得赞叹不少且道与二大老相去几何青山不锁长飞势沧海合知来处高。

　　举五祖演问僧倩女离魂那个是真的僧罔答。

　　师云僧既颟顸祖亦莽卤如何是不莽卤趁出大虫吞却虎。

　　举玉泉皓禅师因内翰东坡居士易微服往谒泉见便问尊官高姓坡云姓秤泉云是甚么秤坡云是秤天下长老的秤泉震声一喝云且道重多少坡无对。

　　师云东坡握权衡于掌内固其所长争知钩头有准秤尾无星玉泉通身是一面古镜明于鉴往知来不合上他直钩幸东坡提持不起救得一半如何是那一半钩在不疑之地。

　　举宋太宗皇帝托起宝钵问丞相王随曰既是大庾岭头提不起为甚在朕手里随无对。

　　师云宋帝不忘佛祖付嘱掀翻鹫岭家风丞相舌头虽不拄天脚跟稳踏实地但转身一路似欠所长当时听上道了便对曰万里山河归有道岂不君臣际会道合古今。

　　举张横渠曰以天地观万物则万物为物以道观天地则天地亦万物。

　　师云既成九仞之山不进一篑之土何不道返观其道道是何物。

　　举昔有一庵主受婆子供养尝令二八女子送饭给侍一日今女子抱定云正当恁么时如何主曰枯木倚寒岩三冬无暖气女子举似婆婆曰我二十年只供养个俗汉遂遣出烧却庵。

　　师云庵主种草孤高惜乎气味不辣致使者婆子露手露脚丛林中往往商量于女子抱定处劈面一掌或竖一指或下一喝或云少卖弄或云疑则别参或云脱下裤子如斯等见苍天苍天若是山僧待他抱住云正当恁么时如何向他道扁舟已过洞庭湖不惟勘破婆子抑且具衲僧眼然虽如是诸人还识得烧庵出庵的落处么驱耕手段重拈出枯木花开别是春。

　　拈古

　　举世尊升座众才集文殊白椎云谛观法王法法王法如是世尊便下座。

　　拈云世尊升座当堂据令文殊白椎因邪打正是则是矣未免傍观者哂。

　　举世尊九十日在忉利天为母说法及辞天界下时四众八部俱往空界迎有莲花色比丘尼作念云我是尼身必居大僧后见佛不如用神力变作转轮圣王千子围绕最初见佛果满其愿世尊才见乃呵云莲花色比丘尼何得越大僧见吾汝虽见吾色身且不见吾法身须菩提岩中宴坐却见吾法身。

　　拈云莲花色比丘尼虽有先锋且无殿后若有殿后敢保世尊眉毛涓合打失。

　　举阿育王共一七岁沙弥至于屏处为沙弥作礼竟云慎莫与人说我礼拜汝沙弥见面前有一澡瓶遂跃入复踊出语王曰慎勿与人说我跃入瓶中复踊出王曰早个说了。

　　拈云阿育王把无线底傀儡僻处拈弄好一场曲调大似蹉过知音小沙弥将瓶子作浴盆潜身洗濯虽神用不易争奈被王看破山僧当时若见脑后各与一椎何故明人不作暗事。

　　举佛陀波利尊者游台山到忻州逢一老人问云向甚处去尊者答云台山礼文殊去老人云大德见文殊还识不尊者无对。

　　拈云尊者大似舍迩求远贵耳贱目当时见老人问了便与作礼管取惭惶无地。

　　举志公传语思大云何不下山教化众生目视云汉作么思大云三世诸佛被我一口吞却更有甚么众生可化。

　　拈云一人在闹市口舌头拖地一人在孤峰顶眼光射天放过一着彼此作家简点将来二俱不了据山僧所见者两尊宿合当缚作一束送在大洋海底不为分外何故免致割截虚空惑乱人家男女。

　　举南泉愿禅师因普请次乃问维那作甚么那云拽磨师云不得动着中心树子那无对。

　　拈云堂头相借问时树子便动了争怪得维那惜乎当时不解拈却似为蹉过山僧今日与汝们拨转通天一窍汝们还知么。

　　举昙藏和尚一夜在庵中经行值群盗至藏乃从容语盗曰茅舍有可意物一任将去终无所吝盗感其言稽首而散。

　　拈云赤眉元不打贫家。

　　举昙藏和尚一日见有大蟒至庵身长数丈大张口牙毒气炽然侍者请避藏云死可逃乎彼以毒来我以慈受毒无实性激发则强慈苟无缘冤亲一揆言讫其蟒按首徐行倏然不见。

　　拈云昙藏观身如幻观恶如化侍者请避早被一口诸兄弟识此蟒么龙得水时增意气还识昙藏么象当行处绝狐踪。

　　举黄檗运禅师在盐官佛殿上礼拜次时大中帝为沙弥乃问不着佛求不着法求不着僧求长老礼拜当何所求师云不着佛求不着法求不着僧求常礼如是事弥云用礼何为师便与一掌弥云太粗生师云这里是甚么所在说粗说细随后又掌。

　　拈云直下两掌黄檗连根苦逆来顺受甜瓜彻蒂甜若也会得两掌自然坐享太平。

　　举黄檗运禅师因斐相国捧一尊像于前胡跪云请师安名师唤云裴休休应诺师云与汝安名竟休作礼而退。

