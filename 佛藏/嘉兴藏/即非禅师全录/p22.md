<!-- { "loadSidebar": true } -->
　　四月初六日接尊翰承问记录载黄檗和尚昔隐狮岩时将应黄檗之请咒石自平以卜行道此段因缘实有此事否某窃疑焉更难解也伏乞垂慈山野曰实有此事无可疑者足下无端起此一疑这块石头早碍在胸中了也山野不忍袖手直为劈胸拈出也足下深究物理诚为高明岂不闻耿恭拜井出泉鲁阳挥戈驻日诚之所格无感不通而况我和尚多生道力资以定力廓以愿力托以咒力众力所加无施不克转石为平独何疑哉来谕又云挟平石之心是有为趺坐咒石上者又非正法无悟道之作略山野谓有心可挟则是有为觅心不得所挟何心耶动无动相谁为有为耶万法无咎指何为正法耶若无悟道之作略争解平此不平之石也殊不知我和尚正以无为而至无心而得机感相投如磁引铁不期而自合盍从不思议中成就之矣譬如李广箭穿石虎本出乎无心神而应之稍着思惟则箭不能入耳所云咒非正法不见维摩经中偈云经书咒禁术工巧诸技艺尽现行此事饶益诸群生法华经云治生产业皆顺正法治生不背正法利生咒禁岂可讥为非法也法尚应舍何况非法谓无悟道之作略谤我和尚甚矣又谓此石得平黄檗佛法大行纵使石为不平黄檗佛法何堕于地耶山野谓平不平因缘也行不行时节也出世行道时节因缘不可不审也待彼因缘合我时节犹顺水顺风行舟不亦快欤因缘犹水也时节犹风也佛法犹舟也善知识犹舟师也欲度众生于彼岸阙一则不可也因缘未至石或不平未可知矣石为不平佛法虽不坠于地而今平久矣佛法何曾望升于天耶只如石未平时且道佛法落在甚么处或在空中耶石中耶或非空非石中耶者里着得一只眼必能笑破无疑矣又谓禅师活法惊天动地争待平石之瑞应而后兴耶山野谓山不让尘海不让流若非无情感应道交争显惊天动地之活法不有惊天动地之活法焉能令彼无情感应道交足下不达事理无碍隔于有性无情所以自作死法会耳又谓记录因甚以此怪语作多少奇特诳惑人天足下盍亦未之思耳人不可惑天岂可诳乎门人记师之行实直其事核长短不敢掩饰推师之验以及人故谓之行实足下若以记录为非平石为怪是足下闻见之未广也山野略举世之盛闻目击者一二为证古之竺道生尝寓虎丘人无识者聚石为徒坐而说法石为点头此石现在可中亭上又径山国师会下有弟子名崇慧持咒为业功力无比师令咒破屏石慧叱之石裂为三今喝石岩是也若二师者天下尽知千古仰慕黄檗平石夫复何疑佛言知识难遇正信难生足下不生正信之心而存此异见不生难遭之想而怀此疑心岂智也哉今就足下所示重关曲锁施以直匙堂奥八字打开请到不疑之地妙契无言自不容赘矣外附拙偈三首博取百里外一笑。

　　复黄檗慧门法兄

　　七月何君至询知法兄住持缘法增胜道体万福为慰承赐尊翰并盛仪为娑羯罗留镇海藏未知所以见教有孤厚意怀感曷胜旷别之怀修阻之念玄沙白纸收不尽耳老人东来倍臻矍铄无烦玉虑不才近况归人自能缓颊不赘万里遥天无可将意敬具果金斋金供养法兄暨合山大众外具三处扫塔仪统祈照纳不宣。

　　复超玄居士

　　一别两闰甚深怀仰有自江上来者云足下非久到此山野日夕跂望久而不至益重悬悬今春贵价至辱教如面甚慰渴怀中以近况相示聊写数语为答然士患不闻道贫富得失何预焉贫不忘道士之贤也但能坚守隆冬自有春来时节冀努力不退为望大梅和尚事详在小徒书中不赘或时参谒为道积怀重晤末由无任倾向承厚惠领谢不尽。

　　复细川丹后守

　　来谕谓空闻德音未拜尊容山野不然足下举此念已与相见了也又谓累年力参生死事大近蒙黄檗老和尚开示甚有得力处此乃千古最胜因缘又云未得大彻山野曰不妨重下疑情时时参究如僧问古德云生从何来答云铁锯舞三台又问死从何去答云秤锤上着锯只看此两句毕竟是甚么意旨念念提撕如驴觑井觑来觑去觑到心思路绝忽然瞥地如从梦觉此时瞒君不得耳盛仪领谢草复不宣。

　　答梅公居士

　　江山修阻道契犹面忘却别来二十春秋矣从瑜令弟至接华翰过蒙赞誉愧感曷胜方外野衲每念居士文章节义时辈罕及今以孝廉自守贫而可乐异日出为世仪福荫苍生莫可涯量也承谕早不入山祝发及儿女之累衲则不然夫儿女非能累人特自累耳婚嫁随家丰俭无过奢无好胜则何累此事虽曰人间正事亦实虚幻苟能看破虚幻不惟却累而道从此入耳惟望老居士如裴黄苏李辈不离俗而入道转尘劳为泉石岂待入山祝发然后为得哉令弟回肃此奉复并候不宣。

　　答月樵居士

　　檗山一别不觉五换菖蒲上雪矣未审起居何似每切怀仰六月十四日丘君至传二月十八日所惠书若从天降喜慰无量及开函展读方知玉树折于非时为之嗟悼不已如何素行君子得如是花果莫非定业使之然乎虽然不幸中犹有幸者令郎向读孔圣之书兼诵佛陀之典呼吸朝闻之言蕴之熟矣谅必遇难自在观法无常当下化刀剑为莲花转生死为涅槃冤亲平等俱证无生无疑耳第老居士分上恐不能忘情微言相劝幸垂采听世界空华人生幻梦眷属幻聚冤对幻遇经曰知幻即离离幻即觉若不觉悟幻没了时冀老居士开醒眼于梦幻之中释结解冤以理自遣休已往之嗟期将来之望如张拙秀才之作用庶不孤廿年为黄檗山护法也丘君回薄具白镪壹封于令郎墓上奠一炷香增一片石以表昔日方外道契幸为简入肃候不尽。

　　复三水林居士

　　向郎至奉教如面乃知老居士返棹遇飓风漂流诸处因忆山野临别之嘱遂于惊涛险浪中呼同伴极力持念大悲名号忽见琉光现一佛相宛如敝寺旬日内乘此悲光一帆到岸如从梦觉庆快生平后对亲朋举似缘起功归山野然山野何德敢当此哉此自居士盛德至诚所感故现斯境界一以显居士本有光明即心是佛一以彰持念灵验不被物转契经偈云或漂流巨海鱼龙诸鬼难念彼观音力波浪不能没当时持念之勤不惟大士加被即十方如来同声赞叹耳大士功德不可思议持念功德亦不可思议今居士处安乐之地勿忘险祖之时时时持念报佛深恩庶不辜大士昔日现居士身而为说法也今能念念无间心心相续生生世世所求如意亘古光明照天照地耳更嘱者随寓而安时自珍重长安虽乐不可久居谅高明自能返照无容赘承惠茶笔领谢不尽。

　　复万石居士

　　人生末世苦海无涯回头是岸无容饶舌矣今一切付之夙缘逆顺销归自己当下便是极乐世界若见有身心在苦缘中欲求解脱者如香象堕溺烂泥求脱而愈深耳惟冀居士时自努力承惠诗画妙手双绝藉此而对颜色领谢不尽。

　　与石也居士

　　世态如棋世味如酒能使人既醉且迷倘于黑白未分时杯盘狼藉处以醒眼觑破宁不悟醉与迷者之可愍哉未卜良晤惟切神驰风便附候不悉。

　　复叔弟

　　不肖十七岁出家屈指为僧二十八年矣忆戊子春回家省母重与叔父贤弟一晤壬辰春哭母次冬葬母再晤自晤而别僧俗有间时异地殊宗族亲旧虽多往来通问甚少至亲骨肉中垂念不肖者惟叔弟数人而已不独今日受爱仰德即童稚家居朝夕承恩教诫迄今不敢少忘但未知所报为愧耳屡修尺素问候竟为石头故事南望五马徒切神驰新春上浣正怀忆间忽张友至传到旧年六月中手示诗简共三封开函捧读慰谕勤至宛如面奉诲音感慰无量三复德言且悲且喜所喜者天道辅善不忍叔弟久困寒毡一旦俱入泮冠场并振家声光前启后庆幸岂寻常哉所悲者不肖子道未尽亲坟崩陷不胜风木悲号徒抱蓼莪之叹一身万里返棹无期不能扫祭唯修道法为父母冥资况又伯氏作古犹子顽劣不觉五内为之酸裂古云一子成道亲属生天不肖道微德凉哀痛何极然究其所极不惟恩爱犹梦即功名亦幻耳功名恩爱虽曰梦幻智者不为梦幻所惑就于梦幻中拶开两眼始知梦幻而非梦幻也梦幻既非梦幻则如幻三昧存焉然后不妨同入如幻三昧为孝为忠为贤为圣度梦幻之三有报梦幻之四恩咸成正觉岂不优欤虽然说丈不如履尺欲圆梦中事业须了取未了公案今能了人不能了行人所难行由孝弟而进于道抱忠义无愧于儒大千担子将重托者舍吾叔弟其谁望哉寄上衣钵资二锭一代修坟一置祭田计其递年租赋以备蒸尝田须附坟便于守坟者承佃并令培植树木以垂福荫永付叔弟轮掌公立规约刻示将来俾永远无易春秋祭品只用释菜香斋用表古礼遵依遗嘱香醪金帛从俗不免万勿兼牲以亏冥福冀念一脉借幻明真无以微言视为梦语用鉴不肖之心而笃行之先父母幸甚不肖幸甚。

　　上黄檗和尚

　　薰风微凉恭惟本师老和尚兴居万福不肖久违杖侧道业荒疏缅怀法恩惕然惭惧所愿座下大弘祖道寿同古佛振起此土三百年纲宗灯传永古而法利无穷以兹慧命寿国福民实天下后世幸甚禀者不肖十七岁奉母命从龙山老师落发承教育八载恩同罔极及落发师西遐无以报德敬延十二位高僧修忏摩四日庄严冥福七七外躬荷灵骨葬于敛石山与师祖共塔不肖心丧三年后游方参学侍座下十载继而住山出世又经十载去乡益远岁益久竟不能归扫负罪良深每念落发师只剃度不肖一人亲堂法属虽有数百俯仰二十年间殁者过半而存者又各散处似有若无不肖徒子数人俱在一力亦不得力所托守塔法眷某人不意忽起昧心将塔院及香灯田私卖与黄山监寺逃亡以致祖塔荒颓春秋阙祀新来主院各宗其宗树木听人斫代塔边任人盗葬他日更有不可知者不肖时念及此未尝不痛心疾首酸鼻出涕也且此院皆三山开元师太重兴甲乙轮下至落发师在日与广陵师伯协力鸠缘改向重新手泽具在岂容变易今不肖独捐衣钵资壹百两重修祖塔赎回塔院香灯择的当徒子守之法子主之更请俗家有名位者代立常住碑记永存祀典少尽不肖孝思万望慈愍一视同仁下▆▆旨以谕监寺允不肖备原价赎回庶祖灯晦而复明丛林枯而再茂则感戴洪恩不直不肖已也忝在座下敢此冒渎伏冀恕其无他垂怜许可幽显颙望伫俟批示临楮不胜惶恐之至辛丑五月端午日嗣法徒如一百拜谨禀。

　　七月廿三日行者回拜接法旨以敛石塔院拨还深知婆心片片恩大难酬不惟令不肖等少行孝道而师祖祝发师于常寂光中亦佩德无涯矣百拜鸣谢。

　　答八侄司理

　　大侄宿乘愿轮现宰官身而云悟公庭之一琴一鹤犹不若吾叔一拂之自如愚知大侄非徒羡一拂必感慨度生之难也果以度生救世为念勿起难易之想就于忧国忧民处立定脚跟上与诸佛同一圆证下与众生同一悲济能如是弘愿足称宦途菩萨回视一拂却同龟毛耳为政之暇以道自强相望益远临风不胜驰恋惠扁已领无以答贶附五灯一部诗箑一握引意简入不宣。

　　寄檗山慧法兄

　　林生回重致书问候想必入览矣渎者敝寺阙执事敢烦大手眼代择的当有品行二人过来相助若问此方风景深山无恶兽邦人耻争竞席无点尘门无锁吁夏无臭虫冬无蚤虱僧俗尊佛法重斯文务清高尚节义至于邪外之徒谋利之僧俱用不着矣倘有志衲子肯放下诸缘乐然而至久远不生异念他日堪托大事皆法兄之赐也惟留意焉望望。

