<!-- { "loadSidebar": true } -->
　　师讳如一号即非福州福清人俗姓林宋宝谟阁学士鬳斋先生之后也父英母方氏晚祷观音大士而娠梦大士授白莲花一枝觉而生焉甫七龄舅氏使习孝经及诗论辄能诵略通大义十三而孤事母孝谨北海大姓陈君奇之招配以女弗从闭户读书一日观演目连传奇有感叹曰立身扬名特世间孝耳曷若出世法遍资恩有乎乃蕴志缁褐母晓而难之以故不敢启口旦夕同母茹蔬而不入陈氏门其女因抱病而卒万历庚午师年十五闻密云太翁和尚柄法黄檗特往瞻礼始知有宗门事又从细母舅读老庄潜心释典十七岁出家时至跪请于母母察其坚志听投本县龙山寺西来灏公为弟子受经业以明年佛生日剃　是冬曾大父费老和尚继主黄檗从受沙弥十戒二十岁登坛受具后二年师翁隐元和尚接席趋之圆菩萨大戒期满复叹曰羽翼成矣不怒何以抟九万之风乎便誓学参禅欲杖策江外以母老不能远离乃随落发师于奎山染指教乘二年一夜复叹曰古人说法感天雨花尚未脱生死何况区区于空言耶弃之游方首抵长庆礼石雨禅师扣入路之要雨示以狗子无佛性话退疑是甚么道理单单推究三七日夜目不交睫心膺发痛茫无所人质诸补山和尚蒙启激曰茫无所入正好入处何不向赵州未屙已前猛着精彩由是进得一步昏散稍退话头不举自提拍盲中挨过九夏未见倒断别参朝宗和尚于灵石万如老人于曹山再参永觉大师于石鼓亘信禅师于罗山所至请益每有省发但未经本色钳锤乃庵于一山中一味坐在纯清绝点地自谓得欢喜处却被静定魔所摄少遇喧扰境界依旧热恼复慨然出山会有耆旧与师同邑谕之曰贤兄今去欲依止谁若是孤灯自照的禅诸方或有之苟要开大机豁大用须参运祖始得于是奋发回黄檗入门便问如何得大彻大悟去师翁与一棒师曰看破了也翁曰看破个甚么师曰现成公案翁嘘一嘘师便礼退归堂随众克勤仅八逾月方得动静一如喧寂一致时同廓堂也懒时学良冶中柱虚白诸师结颂古社社侣三十余人一期得颂古三十六首混呈方丈均点无遗师翁复批曰汝虽因言会宗未透离言之旨东山所谓颂也颂得只是未在师把其稿火之冬制命掌记室二年典宾寮六朔补侍者半载充持钵一期复书记一白戊子冬转维那是时在会龙象各司樵爨为道攻苦师弥切激励身不倒单者三年一夕困甚起行廊庑间曳履而蹶忽然梦想顿破动静两忘翌早趋室翁才见曰住住我早识得你师喝一喝拂袖而出时郑尚书陈参藩夏孝廉诸居士入山设斋至禅堂尚书问师曰日间工夫如何师曰行住坐卧又问此外还有工夫也无曰有曰作么生师曰今日对居士说话又问如何是善逝世间解师曰待海水逆流向居士道尚书揖谢一日师过客堂看单堂主良清公问曰客来须看贼来须打只如客贼俱来时如何师拦胸把住曰贼贼清曰作家作家师送开曰再犯不容当时拈颂机缘如建瓴之水莫能御也缁素咸服师亦自负其气惟师翁犹未肯曰譬如狮子儿未脱胎尚欠奋迅三昧耳值腊月三十日寺后山林发火烈焰亘天师同数百众上山救焚倏然逆风返焰舞马一逐路头打断遂拌命跳落坑莽中和个身心器界化为一团活火头面手足伤损不知时有同行智圆惟生蹑后急呼推出豁然大悟方知绝后再稣欺君不得之语直上方丈师翁迎笑曰且喜汝大死活来自此庆快平生不啻如雨后明月特地清凉也上元前五日侍丈室次师翁举临济三玄三要曰汝试颂看师冲口而应曰打破玄关截断要路一句齐收人天罔措休罔措朕兆未彰全体露翁曰狗子佛性无聻师白狗子佛性无黄金攃满途宁知廉义者不作守钱奴翁曰今日瞒汝不得师曰某甲不敢自瞒翁曰却是汝瞒我师作礼而退解制翁付以拂子师接得竖起曰借此威光指挥凡圣号令人天去也再拜而出寻移锡雪峰寺主化门公延居方丈师谓古人有言大事已明如丧考妣我何人斯敢以师位自处哉从是愈自韬昧时顺治辛卯师年三十六岁也次年秋闻师翁重恙特回省觐得擢座元秉拂升座期毕又返雪峰甲午夏师翁应本朝请是冬复驰书聘师东渡师修启辞免催书重至乃留别檀越法眷及叔弟侄启行至宁德县值途路荆塞获龙华无得和尚指住福安琐泉寺俾监院见性公暨行者方亲数人前引护送乘岚霭行入林莽间迷失道路倒蹑悬崖下临无地同行相对踌躇忽有人撑竹筏至问其所从来日偶渡前峰采药闻上人呼我故来相迎盍山灵预告耳既渡又沿崖壁行数里始达通途次日至大溪晤瞻辉元谢景初檀越接住琐泉数月往福宁候船遇良哉无上二公承师翁和尚召书急拟航海不克同明玄亦空化林彻休若乙等诸子二十余人就邑之灵峰寺坐夏会紫薇花越十年方开牡丹六月再发榴花八月重敷寺主克敬同诸子请曰三芳再花播德之兆不可无记因说偈曰野衲无心到此三芳有意重开草木皆存佛性汝曹不用疑猜解夏为有司阻船乃有一遭三吴之思自东瓯径游历荡上天台登雪窦造大梅谒天童循于稽山镜水渡西陵自武林步陟灵隐礼三天竺南经净慈瞻金粟转窥双径资福益折由历晦堂浮于太湖过虎丘搜览西园灵岩万峰之陈迹下舟洞庭出京口眺金山抵金陵而宿栖霞见知识三十三员居士宰官莫知其数末后闻径山老和尚自江北回虞山维摩再返姑苏省觐老和尚喜曰远涉不易命坐赐茶茶罢呈偈曰万里南来谒祖翁半腔热血醉薰风满怀家话难宣说尽付维摩一默中老和尚复问曰善财参德云比丘七日不见为甚向别峰相见师曰踏翻沧海日涌出碧峰头老和尚颔之留度夏一日点名磨面以师远客而兔师自出曰无位真人来也老和尚指旋磨曰与你位次师曰安佗不着仲秋将别令呈颂古并秉拂提唱阅毕唤进方丈嘱曰汝语甚有生机活路佗日话大行不必东往我有檀越请主名席今让汝住之可乎师谢曰承大恩敢不遵命已允榑桑之请加以师命义不容辞老和尚知其势不可沮乃示偈曰汝自闽南省觐来语言对我亦恢谐随身七事临时用济道从教不冷灰又书狮子吼三大字授之师礼辞南还计程往返将万里途行及半避大兵下闽涉艰履险回温州逾岁于永嘉密印寺丁酉春正月粟日逢苏洪二居士承王檀越命洊迎东渡至瑞安宿林廷卿家便路访林集侯公子公子于难鸣时梦韦驮戎妆威严而告曰肉身大士来也公子惊醒对家人曰今日必有异人来当洒扫以候有顷师至公子倒屣出迎举家延礼留斋数日别至沙关寓惟白长老兴德庵二月初六早有王舶主维鼎者设斋请发舟遂拉昙瑞等乘风而东不旬日登岸是日王心渠何毓楚林大堂魏之琰诸檀越奉　上意请住圣寿山崇福寺即欲上京觐师翁缘水陆遥隔又限以国约姑止时木庵和尚董分紫每相过埙篪迭奏喜可知矣本朝万治戊戌冬十月王何林魏诸公请师开堂拈香酬法当道临席敲唱肃然辛丑秋唐舶至得乡省诸缙绅居士并诸叔弟侄司理孝廉文学等书启请回雪峰师答以未觐本师未敢言旋癸卯秋八月始得赴洛路经丰州馆于开善寺丰主源公出接师曰灵山话头还记得么公微笑师曰一念圆明无古今公曰秋夜长江云自净满天明月印波心师曰且喜不忘付嘱公礼拜设伊蒲供尽敬而别月末到太和师翁大喜命居竹林精舍内外学子参谒者户屦常满是冬师翁新创黄檗结制命师同木和尚首众于两堂甲辰春无心独航诸公倡请观光洛上名刹所至留题莫不脍炙人口秋九月初辞祖下崎拟谢崇福回唐重阳后舟次丰州界丰主遣洞及开善长老月叟出迎驻锡于金粟园丰主问候特加殊礼先数日丰大夫人那须氏梦一应真坐宝华座手捧双日于扇上醒而异之亦不告人及师至夫人来礼见师坐猊床手握圆扇冥与梦符喜感不胜归告丰主主曰有是哉客秋我始面师恍若旧识闻其举灵山话头不觉唯唯今法旆既降而符子之梦夫岂偶然实尧天佛日并照之兆矣时不可后乃择基于东山　东照大▆现之祠前鼎建兰若延师开宗腊初涓▆到斋千城中而陈其事因榜山曰广寿寺曰福聚时有双鹿至逢人不惊呦呦相呼若素所驯养者丰主合掌曰师言曾闻佛光禅师始创圆觉感白鹿临筵今当师立广寿之榜而复见瑞得非圣圣同揆之应耶师曰是檀越至诚所感明年春三月略竣厥工丰主具疏币躬请进山四月祝国开堂凡丛林所宜有而规矩所可法者悉举行之时湖海硕德显密诸师及名公钜儒咸向风归化如水赴壑居三年学众益盛堂宇无以容道俗欢呼曰古佛出现师早有厌繁之意方丁未休夏丰主就万松轩请茶师示以末上颖脱一着而说及退闲众皆莫测其然为丰主强留而止入冬丰主病矣既大渐安然曰惟广寿和尚知我乃顾命嗣主以力护法门为我报师之德及丰主薨师为尽死生之义留一年嗣主亦善继述先志翊年秋七月大旱师谓曰林下道人安可坐视民物于涂炭即登殿祝香甘雨应时滂沱三日州郡靡不感叹月杪挝退鼓赴崎合府哀留弗听至于郡民遮途涕泣已而所过之地黑白瞻拜者如云中有参学之徒若筑之圣福承天肥之圆通高城育王诸长老各率众僧逾数十里延接或逆午而膳或先晡而馆互相竞请师笑而谢之及抵谏阳崎人闻师之来奔迎拥轿如戴怙恃王何林魏诸公接入崇福自时厥后不聚众不上堂有长福院道寿等请结冬愿充浴主师坚拒不允尚有遐迩衲子追至者不能悉拒则接之不倦初师翁和尚入国崎俗多发正信自师之再住崇福虽贩夫闾童亦能随喜禅诵斋戒放生至有渔者断网屠者毁刀益多化于自善矣庚戌秋师示微恙抵冬而愈明年春仲再发谓诸徒曰予病不复起矣勿以世情逼我有诸檀越来劝药剂皆谢而遣之弥月减食瘦色稍加然日上山庵或到卧云居纵目海山逍遥于形骸之外有求法语题赞者辄走笔不辍五月初六日书遗嘱略曰吉凶礼同僧俗事别吾虽谢世常在寂灭光中垂手汝等遵吾训行吾言便是吾常在世间也着麻戴白悲号哭泣效颦世礼有违古训念经拜忏择地造塔此等虚文一齐扫断违者非吾弟子亦非吾眷属入龛之后俟天晴抬上东山西向火化收骨灰调面施鱼毋得存留至嘱再嘱本月十四日值师诞辰桑华诸檀越及诸法眷约前后数日设斋庆祝师为起坐相对曰转与汝寿或引禾山先祭因缘而谢之又有群方善信徒侣问安沓至者一一应酬不异平时十七早谓昙瑞曰行期在迩造个不斫的龛子来众谓和尚精神尚强何遽出此言瑞曰尊诞已度三日请问如何法寿金刚句师竖三指示之瑞曰莫是前三三后三三么师曰时节若至其理自彰后二日自笔火化偈又书遗帖诀谢丰主暨诸州宰官居士等二十日黎明洞与诸仲昆环榻而坐师顾谓曰汝等今日不要离者里瑞问今日事作么生师曰日轮正当午徐而问曰龛已成否瑞乃进笔求封龛字师大书一寿字左右惊泣乞遗偈师曰若无偈不得死乎众切请不已乃挥笔曰生如是死如是坐断生死关触破没巴鼻喝一喝置笔啜茶自开胸曰快活快活又曰天已午否左右曰未也寻就寝正午令瑞等掖起趺坐香半炷间泊然而逝前一夕大风拔树雷雨交作斯日清霁天气甚热师颜貌如生及翌午锁龛手足和桑顶有暖气合崎缁白含悲而至顶其手礼其足举声号哭不能引去溢门填衢以俟攀龛茶毗次白光上腾化五色焰火后顶骨不坏多收五彩舍利当烟气所触草木之上皆累累如贯珠四辈争取至淘土汰灰而获者亦不可胜数群弟子不忍守其治命竟奉遗骼塔于广寿舍利塔于崇福更有粘缀于齿牙者又塔于黄檗之瑞光师生于大明万历丙辰五月十四日申时寂于本朝康熙辛亥五月二十日午时阅世五十有六坐四十夏同门江湖及远近荐绅居士闻者哀悼不置撰挽偈祭文或躬走或遣使逐日致奠至卒哭而止先是师在广寿见水头远运井偶于丈室后举指曰此处有水则可俄有泉涌出色白而甘凿而甃之匏杓可汲名曰直指属者泉水干竭狐鹿号鸣沼莲枯卷松柏皆凋又有白气笼山紫云上盍方丈一众疑而且怀既而计至知示化之日正山中见异之日也又崇福有泉常流于崖石间一时同涸及其冬再流考之则与瑞光塔动土同时日矣闻见咸叹曰何至德之感物如此其奇也师为人庄悫进止有常度自荷良苦秘重法道在众日备尝百苦无以为喻逮记别后埋踪雪窟蓬头垢面自以头陀称其发自灵峰迄于维摩密印坏衲敝履徒行无从屡投山寺名刹不敢通名字尝坐卑湿于南湖拥穿席于尧山或解包山门或憩锡古庙风餐露宿冒暑冲寒具忧有不可言者师处之泰然在处住持不事寝室一榻凝尘若经逆旅窃窥见其敛容端坐展对经录宛与佛祖亲伍每阅简编中有言行可以诱人者莫不踊跃称叹或闻人善喜溢眉宇或有扬诸方僧行之不轨者赧尔动颜人诘之则曰吾曹已负主法名不能以道德感彼奚却罪彼之非为哉多有闻斯语而正心术者也其仁慈孝友行义尚节盍出于天性非一二说焉初行脚八年中途遇叔父说母氏有病即归宁母见喜泣曰愿子佗日度我当如目犍连师曰儿虽不肖敢不克志母曰娘愿足矣且以尘中不可处别借一寺近舍而便于奉养寺僧有难色师赋白云吟以似之曰莫怪寒云懒度开为温亲舍倦飞还新春自去为霖雨不待天风送出山僧乃悔谢于是度岁奉母劝净业戊子春义兵困城母老病将死师时掌记檗山不避剑戟直抵亲舍祷佛天刳胸而疗立瘳诸绅士议行旌举师极辞曰我佛有言善男女于一劫每日三时割自身肉以养父母而未能报其一日之恩况我此身从父母生合从父母舍即舍千百身供养亦本分事其可因此以为名耶方外诸交若干庵陈公等三十余位皆感叹赠以诗卷谢之还山其记室俄产灵芝大如盆瞻后堂见而贺曰是公孝念所感异日道必显著漳南道周经由福清为篇序以称美之越四年母寿八十无疾而终复往哭灵追严冥福寻葬于北门石井山其营葬之费俱出自衣钵资不烦诸戚其为人子之道可谓至矣师事师翁和尚极尽其诚虽出世领众尚掖侍若执巾盂之日其索居也逐时凉燠无不修敬或诬师厚于礼以为眩异则未尝辨之曰惟我自信而已以崇福乃师翁演法道场躬自役作营建寿塔于中央结庵一区隶之本所先而示所后焉当疾之时蒙师翁专使以书慰问师焚香拜阅亲作嗣音再捧墨宝顾左右曰健哉老腕古佛之寿可卜矣今耋龄乡迩我虽不与筵不可不先祝遂述寿文并偈其推崇师法于终始虽古人何以逾之其事西来灏公惟恐有怫其意暨没尽礼执丧躬负灵骨塔于敛石山随置土田以充香灯后为无赖者所侵夺师复变衣盂百计赎归以全千载不坠之业平居自奉清约临众甚宽虽一茶果必问大众有么否则不自御凡檀信嚫馈不能却则负愧而受之曰此是前缘所致于我何有悉皆随手分施或给贫窭或备放生或为病徒辨医药或助亡者之丧仪辛卯春崎嶴遭郁攸之变师命知事作饘粥济众前后退院杖拂之外寸无所揭虽经藉书画之类尽散于所在人至无崇庳长幼一以诚待常曰佛视一切如一子我视一切如一佛故有桀骜者一瞻德容不觉心醉气消自恨忏归之晚及接众也随其器度而启迪之如濯清风而忘烦暑之袪体然到下刃之际至严至峻无少假借其升堂说法只就衲子所问随机而说纵横自在如珠走盘及示人偈语肆笔迅成未始有意而意句圆活字画遒劲足以验咳唾掉臂画是游戏三昧有得片言只字者莫不珍秘宝袭盍重其德也虎溪郑文学尝赞师像曰有临济之机用而不滥行棒喝有妙喜之波澜而不虚施语言识者谓知言矣有圣寿语录乙卷广寿新录乙卷广寿后录三卷黄檗拾草雪峰草之绕吟榑桑集洛行草丰州草佛祖道影赞源流正传颂答客问如语若于卷并行于世往者洞同诸弟兄请师说行由然师言谦逊节约有所未详兹忝在长嗣追绎夜参承训之余谨摭拾其日常之所见闻与同门诸仲昆之所举似裒而纪之俟他日名公大人欲登塔铭者庶有考于斯焉。
