<!-- { "loadSidebar": true } -->
　　杨岐老汉卖宝遇着瞎波斯置之勿论只是不合向者僧手里呈款何故啼得血流无用处不如缄口过残春。

　　明招谦上堂云风头梢硬暖室商量才到暖室便见瞌睡以杖一时打散。

　　这老汉与么提唱大似欲隐弥露虽然如是争奈忙忙者匝地普天。

　　杨岐见石霜化主至问云征行战将假道经过劄寨既圆何不与杨岐草战主云昔时谬向途中觅今日亲逢老作家岐云杨岐且输小捷去也主便喝岐云乱做作甚么主将坐具划一划岐云斋后钟主便嘘岐云只这个别更有在主无语岐云败将不斩且吃茶去。

　　这僧将成九仞之山只欠一篑之土当时待云只者个别更有在好将坐具劈面便摵不惟光前绝后亦且自有出身。

　　睦州见僧便云现成公案放汝三十棒僧云某甲如是州曰山门头金刚为什么举拳僧云金刚尚乃如是州便打。

　　临危不变真大丈夫须还者僧始得若是现成公案驴年未会得在。

　　高亭初参德山隔江问讯山以手招之亭忽然开悟乃横趋而去更不回顾后开法嗣德山。

　　德山招手高亭悟去正是焦砖打着连底冻只如大慧云高亭要嗣德山犹与德山隔江在且道是肯语不肯语。

　　石头问长髭甚处来髭云岭南来头云大庾岭头一铺功德成就也未髭云成就久矣只欠点眼头云莫要点么髭云便请头垂下一足髭便礼拜头云子见甚么道理便礼拜髭云如红炉上一点雪。

　　丝来线去暗合明投二老分中足可观光若是香林门下棒折未肯放过何故不见道棋逢敌手须为美诗到重吟始见工。

　　南阳忠国师一日唤侍者者应诺如是三召三应国云将谓吾孤负你却是你孤负吾。

　　国师三唤倒腹倾肠侍者三应毫无厌怠且道负吾负汝又作么生珊瑚枕上两行泪半是思君半恨君。

　　赵州一日见僧扫地遂问与么扫还净洁也无僧云转扫转多州云岂无拨尘者僧云谁是拨尘者州顾视云会么僧云不会州云问取云居去僧后问云居如何是拨尘者居云者瞎汉。

　　二老宿可谓当断不断致使转扫转多山僧这里又且不然待云谁是拨尘者便接过扫帚痛与一顿为甚如此不见道为人须为彻。

　　僧问幽溪大用现前不存轨则时如何溪起绕禅床一匝而坐僧拟进语溪与一踏僧归位溪云你与么我却不与么你不与么我却与么僧拟进语溪又与一踏云三十年后吾道大行。

　　这老汉费尽腕头气力要且踏这僧不着。

　　颂古

　　举世尊初生一手指天一手指地周行七步目顾四方曰天上天下唯吾独尊。

　　多生习气久怀藏迥出胞胎便举扬一句闲言流世谛令人千古沸如汤。

　　举世尊在灵山会上拈花示众众皆默然唯迦叶破颜微笑世尊曰吾有正法眼藏涅槃妙心实相无相微妙法门不立文字教外别传付嘱于你。

　　一九殃弹从大降遇着冤家定可伤四海五湖玄味客不知是酪是砒霜。

　　举殃崛摩罗因持钵至一长者门其家妇人正值产难长者曰瞿昙弟子你为至圣当有何法能免产难崛曰我乍入道未知此法待我回去问世尊及返白佛佛曰你速往言我从贤圣法来未曾杀生崛疾往告其妇闻之即娩。

　　刚然持钵值新春野草闲花觌面呈雨过双猿啼谷口一声疏又一声亲。

　　举世尊一日升座大众集定文殊白椎曰谛观法王法法王法如是世尊下座。

　　曲录未登已不堪临场何必再三三纵然椎下支吾过列圣丛中若个甘。

　　举世尊因五通仙人问世尊有六通我有五通如何是那一通佛召五通仙人仙人应诺佛曰那一通你问我。

　　分疏不下且从容你问我时那一通止泺困鳞休激浪栖芦病羽谩搏风。

　　举城东有一老母与佛同生不欲见佛每见佛来即便回避虽然如此回顾东西总皆是佛遂以手掩面乃至十指掌总皆是佛。

　　回避无门事浩繁依稀掩面又遮谩机关用尽藏身术总把傍人作笑端。

　　举无边身菩萨将竹杖量世尊顶丈六了又丈六量到梵天不见世尊顶乃掷杖合掌说偈云虚空无有边佛功德亦然若有能量者穷劫不可尽。

　　竹杖量时也不妨手头何似舌头忙巍巍顶相无高下岂向人前论短长。

　　举世尊因调达谤佛生身入地狱遂令阿难问你在狱中安否曰我虽在地狱中如三禅天乐佛乂令问你还求出否曰我待世尊来便出阿难曰佛是三界导师岂有入地狱分调达曰佛既无入地狱分我岂有出地狱分。

　　捺落三禅事不差生涯随处可成家既云出入无时节未免当风又撒沙。

　　举世尊于涅槃会上以手摩胸告众曰汝等善观吾紫磨金色之身瞻仰取足勿令后悔若谓吾灭度非吾弟子若谓吾不灭度亦非吾弟子时百万亿众悉皆契悟。

　　百样千般作不了临期原要弄精魂堕坑落堑知多少未许何人是报恩。

　　举二祖初至少林参寻达磨立雪断臂悲泪求法磨知是法器乃曰诸佛最初求道为法忘形你今断臂求亦可在祖曰诸佛法印可得闻乎磨曰诸佛法印不从人得祖曰我心未宁乞师安心磨曰将心来与你安祖曰觅心了不可得磨曰与你安心竟祖于此悟入。

　　万物经霜犹敛衽红梅偏向雪中开早知无法为人说岂把娘生臂断来。

　　举六祖受法夜抵法性寺风飏刹竿闻二僧对论一云幡动一云风动往复未契祖曰不是风动幡动仁者心动耳后开法东山。

　　风卷残云过海潮乾坤震动鬼神谣当时闭口能藏舌谁敢当前唤獦獠。

　　举德山一日饭迟托钵下堂时雪峰作饭头见便云者老汉钟未鸣鼓未响托钵向什么处去山低头归方丈峰举似岩头头曰大小德山未会末后句山闻令侍者唤来问你不肯老僧那头密启其意山乃休去至明日升堂果与寻常不同头至僧堂前抚掌笑曰且喜老汉会末后句虽然如是只得三年活山果三年而没。

　　玉篴双双和夕阳调中谁别羽宫商纵然不入巫山径也使愁人几断肠。

　　举岩头值沙汰于鄂渚湖边作渡子两岸各挂一板有人过渡打板一下头乃舞棹迎之一日因一婆抱一孩儿来问曰呈桡舞棹即不问且道婆手中儿甚处得来头便打婆曰婆生七子六个不遇知音只者一个也不消得便抛向水中。

　　婴儿蓦掷浪花飞瞥起渔翁罗钓矶杨柳岸晓风依待船人立渡头稀。

　　举丹霞于慧林寺遇天寒取木佛烧火向院主诃曰何得烧我木佛霞以杖拨灰曰吾烧取舍利曰木佛何有舍利霞曰既无舍利更请两尊烧主自后眉须堕落。

　　客旅无繇破寂寥三尊请下火中烧眉须堕落方知佛恩大难酬一杖挑。

　　举百丈侍马祖游山次见野鸭飞过祖曰是什么丈曰野鸭子曰什么处去也丈曰飞过去也祖扭丈鼻头负痛失声祖曰又道飞过去也丈于此契悟。

　　痛彻心酸眼泪流无端惹得一场羞只云野鸭方飞去不道擒来在鼻头。

　　举昔有一婆供养一庵主二十余年尝令二八女子送食一日令女子抱定云正当与么时如何主曰枯木倚寒岩三冬无暖气女归举似婆婆曰我二十年只供养得个俗汉遂趁出烧却庵。

　　纤长姬臂正交围好把吹毛劈面挥性命若教当下绝茆庵岂作火云飞。

　　举陆亘大夫问南泉曰肇法师也甚奇怪解道天地同根万物一体泉指庭前牡丹曰大夫时人见此一株花如梦相似。

　　杖影无端落荒草梦中说梦南泉老栴檀林下雨新花香风八面倩谁扫。

　　南泉因两堂争猫儿泉见提起猫儿问曰道得即救取猫儿道不得即斩却众无对泉便斩之赵州从外归泉举前话州脱草鞋戴头上便出泉曰子若在救得猫儿。

　　提起猫儿验众流当场谁敢犯锋头草鞋顶戴归来晚致使两堂一命酬。

　　举临济禅师谓众曰吾灭后不得灭却吾正法眼藏三圣曰争敢灭却济曰已后有人问你向他道甚么圣便喝济曰谁知吾正法眼藏向者瞎驴边灭却。

　　临济语话甚郎当引得傍观笑几场豪气一身都丧却名存忤逆播诸方。

　　举睦州见僧乃曰见成公案放你三十棒曰某甲如是州曰三门头金刚为什么举拳曰金刚尚乃如是州便打曰者掠虚汉。

　　走电奔雷劈面来银山铁壁尽冲开龙门自古风涛恶无限金鳞点额回。

　　举法眼因僧惠超问如何是佛眼曰你是惠超僧于是悟入。

　　至宝尘埋久已哉忽闻提着便惊怀虽然获得深藏物只恐朦胧错认来。

　　举石霜慈明禅师僧问如何是佛明曰水出高原。

　　泻出云根冷似秋瞪眸孰见古源头浇田泼菜寻常事一滴声消万派流。

　　像赞

　　接引像

相好端严绝覆藏尘尘刹刹露乖张众生有愿来吾国岂免频伸一臂长

阿师原不定西方处处逢渠处处彰垂臂诱他痴男女谁知道你热心肠

　　鱼篮大士

世云救苦法吾道不思议处处露乖角头头非躲避良哉观音讨甚巴鼻获得金鳞休便休何须长走村坊市

　　结衣大士

散发轮珠无间说一领褴毵百个结人道千手放神光我云两足空跋涉

　　关帝像

握偃月刀裂群魔胆三界称尊具什么眼

　　天童本师林老和尚

川藞苴卒难测眼中无痕皮下有血掀翻临济家私捉败密翁老贼五坐道场千江一月了无佛法与人传要且无人敢辨别

　　　　　　又

目清四海舌卷三乘人天蚁聚龙象蜂腾拄杖横拈太白顶几多甲羽化鶤鹏

　　自赞

自思自忖一无长　御驾亲临懒下床莫谓道人心似铁恶声惟恐播诸方

　　　　　　又

四处开堂心慈口恶截生死流解圣凡缚耆年宿德更加艾灼正令当行谁敢图度

　　题渭溪周公像

芦岸悠悠系小舟纶竿直饵待鳞投等闲月露秋江色只要溪翁豁两眸

　　偈

　　赠月川法侄

泼天门户仗君撑截断诸方烂葛藤四海英灵来入罟直须拣选上传灯

　　岂凡金相国于燕都凿放生池中建念佛台其形似舟颜曰大法船偈以赠之

怪哉高埠驾慈舟为载群情过溺流帆影不随风力转橹声常泻月明秋

　　与文威首座

鈯谷从教授子孙深藏幽谷了无痕传芳不在匡徒众接个英灵卒报恩

　　报国寺观松

阴森盘结梵王宫历雪经霜未改容品藻谩云天子重孤标疑许我同风

　　兴诚寺龙爪槐

梵宇飞霜树不秋新条吐月醒群眸风前已露擎云手舒卷扶疏任自由

　　贺内府瑞斋马公六旬

西峰烂熳飞红雨北海扶摇绽碧桃几度流觞闲醉月蓬莱随处夺高标

　　寄西臣胡给谏

昔将玉尘嘱王臣要在今时用最亲雪曲一声惊碧落山林无处不阳春

　　和灵岩慈受禅师披云台颂

移茅刚畏不深山岂把潜形当等闲一幅伽黎无计缀至今风化白云间

秋江薄暮火初红钓叟怀鳞兴未穷活计一生明月下教渠何处避霜风

搕　都卢布袋头般般拈出卖风流长街短巷人无数笑绝驴年卒未休

　　师将南旋众信索偈迅笔示之

松筠惠我隐长湾傲雪凌霜不等闲恒笑诗人吟月下曾无奇想到香山

玉颜含笑晓风初馥郁微微度草庐何事洞庭轻漏泄令人遥递岭南书

瘦影横窗月共扶翛然世外道情孤红尘滚滚如烟雾紫白芳菲半点无

　　佛事

