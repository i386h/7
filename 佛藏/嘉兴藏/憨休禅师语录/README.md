<!-- { "loadSidebar": true } -->
嘉兴大藏经　憨休禅师语录



　　师讳如干号憨休蜀西龙安人胡姓十九岁出家二十二岁圆具遂行脚江浙遍参诸大宗匠之门随处皆有悟入丁未游少林过风穴参云峨和尚机缘相契亲炙六载乃授记莂于康熙壬子入秦开法泾阳兴福禅寺后迁广教清福炖煌金粟诸刹甲子住兴善戊辰住风穴师为人厚重声清气雄胸次磊落不立崖岸机锋峻利说法如云兼博通文翰士大夫见者咸悦服焉九坐道场开堂七刹门人录其要语十二卷附集敲空遗响十二卷并行于世。

　　金城弟子弘善谨识

　　序

　　曩余侍
经筵日讲之暇探讨竺坟获传灯录读之载临济吃黄檗三顿痛棒悟得达磨西来的的大意后住河北建立宗旨凡见僧入门便棒入门便喝不容情解痛快直截如俊鹰快鹞一味生擒活捉虽五宗并列惟临济独盛憨休和尚乃临济下第三十三世之孙风穴云峨老人之嫡嗣也具顶门正眼光烁天下随机应答如轰雷掣电靡测端倪利刃吹毛干犯不可有黄檗大机之用得临济格外全提真狮子王哮吼不啻裂碎野狐心胆纵是铁额铜头直教命根顿断矣信夫山堂淳之言宗祖高明子孙光大良有以也读斯录者不得以语言文字求之当相忘于语言文字之外而后可。

　　时
康熙庚申岁嘉平朔有三日
赐进士及第嘉议大夫礼部右侍郎兼翰林院侍读学士中阳何瑞征敬题

　　序

　　瞿昙氏之教微妙甚深令人难解难入读之者如河伯望洋莫测涯际其后达磨来梁不立文字直指人心见性成佛谓之教外别传至曹溪卢能大师枝分二派禅列五宗电掣雷轰日滋月盛考亭常曰达磨西来尽翻窠臼犹为高妙故吾儒往往多心向而逃禅者盖必有所取也余事理学未究禅宗乙酉丙戌之际与吾友陈旻昭侍御游侍御深于逃禅者也因得参宗门尊宿见其寓直指于痛棒示神妙于微拈庶几灵山一会俨然未散哉诸方异尚道岸咸登独华河上乘未闻有心人西向而悲非一日矣庚子岁风穴云峨老人始卓杖入关开堂振响秦之缁素如睡梦觉天龙人鬼焕然改观拨云雾而睹白日也憨休和尚荷风穴正法眼藏不惮远涉更弘宗旨杖履所至风飙雷动匪但匹夫匹妇之所皈向即吾缙绅士夫凡有志夫性命之学者虑无不舍身向道腰忘带足忘履矣观其隐心救世善诱接人钳锤即以指心问答即以见性棒吃百顿机契片言斯诚释氏之雄拔乎其萃者庸讵出黄面瞿昙之下师壬子住兴福杖过嘉庆与余一见如旧相识其后七坐道场随处说法门人集语录若干卷梓以播世欲使世间得与于斯录者认本来面目悬崖万丈可以撒手游行顾进退勇怯何如耳道岂远人哉若夫钝根自闭之夫绝不知有向上一路虽铁船可渡木马可鸣悟此者其谁与余虽从昔者吾友之后于至道稍有知识要亦门外汉不足语入室心印世不乏个中人必将有会于斯编。

　　时
康熙丙寅岁七月望有一日
赐进士第内府中书科中书舍人泾阳张恂拜撰

　　憨休干禅师语录目录序文(二首)卷第一住陕西西安府泾阳县兴福禅寺语录卷第二住西安府咸阳县广教禅寺语录卷第三住西安府泾阳县清禅禅寺语录卷第四住西安府长安县青门炖煌禅寺语录卷第五住河南汝宁府新蔡县金粟禅寺语录卷第六住河南汝宁府新蔡县金粟禅诗语录卷第七住西安府咸宁县大兴善寺语录卷第八住河南汝州风穴白云禅寺语录卷第九小参卷第十示众机缘垂问卷第十一拈颂古卷第十二拈颂古后跋

　　憨休干禅师语录卷第一

　　嗣法门人　继尧　等编

　　住陕西西安府泾阳县兴福禅寺语录

　　康熙十二年癸丑二月初三日师在华州甘露寺受请于初七日入院至山门云触处洞然目前无异路当阳直截格外有灵机分明八字打开未免指南一上曳杖便入。

　　佛殿金沙滩头马郎妇跣足露胸杖林山下竹筋鞭撑天拄地新兴福今日别行一路遂撒开坐具云看大展三拜。

　　祖堂西天四七东土二三移星换斗互相热瞒不肖儿孙今到此全身回避最为难乃以坐具打圆相云交。

　　韦驮普眼圆明现威容而等慈品汇作家手段宣甲胄以振肃魔林遂竖拂子云欲得这个流通须仗极力匡助。

　　伽蓝其为气也至大至刚式彼灵兮不生不灭忠勤汉室而大义参天呵护法门而卫严金地兴福攸赖于今日玉泉记莂于当年且以何为验遂插香云愿将归帝擎天手剔起灵山照世灯。

　　方丈室掩摩竭塞耳偷铃杜口毗耶扬声止响新长老也无如许伎俩惟据一条白棒朝打三千暮打八百何故兴福门下令不虚行。

　　开堂师至法座前拈疏云发明妙觉真心流通正法眼藏须凭这个如其会得不消锦上铺花脱或滞壳迷封更烦表白宣过读毕以拄杖指
法座云此大宝华王座从上老古锥据之倒弄颠拈生陷无间地狱即今干上座业债相牵推免不下只得随队亦向其中撒土撒沙去也还见么便升座告香云此瓣香体元居正开帝网于三千建极立中衍龙图于万亿信手拈来爇向宝炉端为祝延
皇帝圣躬万岁万万岁钦愿常光佛日将雨曜以齐明永御金轮等二仪而远大次拈云此瓣香得尼山精一之真传盐梅鼎鼐协飞龙九五之治化霖雨苍生奉为满朝文武天下官僚本县邑侯及诸衙勋贵伏愿福源洪注如日月之升恒禄位崇迁似河山之带砺复拈云此瓣香兆形始地灵根早固于劫前判气先天枝叶繁茂乎今世奉为今辰请主护法檀那绅衿文学并及在筵耆德伏愿寸心不昧常开般若之花一念圆明当结菩提之果又向怀中拈出一瓣香示众云诸人还知么二十余年楚水吴山辛苦受尽后至汝海山中遇着个无面目老尊宿被他蓦与一锤漆桶打破于今冷地光生不敢囊藏被盖恭对人天众前拈出爇向宝炉奉为现住河南汝州风穴山白云禅寺传临济正宗第三十二世
本师云峨大和尚不为酬恩报德要使大众咸知遂摄衣敷坐上首白椎云法筵龙象众当观第一义师云拨草瞻风二十秋全机不动信优游无端扶上华王座擘破三元接上流人天既集法令当行杀活临时全体独露只如第一义谛还有解观者么出来相见僧问少室安心断臂得髓风穴待谶铁牛呈机向上一着则不问如何是五家宗旨师云西风吹渭水落叶满长安进云如何是临济宗师云生铁昆仑颠倒舞金乌玉兔绝光辉进云如何是曹洞宗师云银犀海外弘离坎木马云中判午寅进云如何是云门宗师云川乌根下生甘草芍药花中结柘榴进云如何是沩仰宗师云云笼古洞连山罩月出长湾带水明进云如何是法眼宗师云会得唯心万法空头头尽露真消息进云五宗已蒙师指示出身一句事若何师云石安原下泾水东流进云恁么则学人礼拜去也师云切忌躲跟僧作礼师打云放过则不可问斩新日月特地乾坤祖印高提壁立万仞逢人即出则不问如何是斩新日月师云未离汝海千山暗才上中天万国明进云如何为人师云一棒一条痕进云恁么则遍界潜消狐犴迹狞狮出现爪牙雄师云汝且吃棒便打乃云宗乘一唱三藏绝诠至道恢弘千途合辙众流截断遍尘刹而任运全该妙转元枢括有无而凭垂指注光超日月智出圣凡动静无私隐显不昧髑髅常干世界鼻孔摩触家风绵密安详权开洞山五位暗机圆合要出沩仰三生一字关大云门之高古六相义摄法眼之现成夺境夺人直捷痛快立宾立主大用天旋印水印泥印空匪作家难辨非心非佛非物唯证者乃知似地普擎如天普盖真机剖露万法全彰正恁么时文殊普贤起佛见法见兴福各与二十棒贬向二铁围山则且止且道即今开堂祝圣一句作么生道击壤歌扬忘帝力由庚诗咏乐时雍(谢词不录)复举宝寿开堂日三圣推出一僧宝寿便打三圣云恁么为人瞎却镇州一城人眼去在宝寿掷拄杖便归方丈师云无勘验龙蛇眼目难以荷负宗乘有超情越量机权方能钳锤佛祖宝寿三圣二大老虽则拳踢相应酬唱无亏要做临济下烜赫儿孙犹未可在且道如何是临济儿孙以拄杖捺膝云横按莫邪全正令太平寰宇斩痴顽上首复结椎云谛观法王法法王法如是下座。

　　请执事上堂僧问如何是先照后用师云汝问甚么进云如何是先用后照师云答汝了也进云如何是照用同时师云铁轮天子寰中敕进云如何是照用不同时师云帝释宫中放赦书僧礼拜乃云法不孤起仗境方生独掌不鸣两手斯应华王缀叶方播绝世奇馨鹦鹉乘风得展凌云妙翅所以宗旨欲建成褫固是耆年法社新开变理在于昆弟漫言皮肤脱尽脑后更欠一椎只饶明暗两忘元中犹有三要威音王前行道未免移过钵盂知是般事便休早已脑门着地文不加点讳处结构藏锋两年一春好生修事供养赃物现在刈得三百个祖师食已先馋何曾不入这保社兴福今日量才补职高下得宜都来向无阴阳地上安排藏身之处没踪迹于无生国内桢干没踪迹处莫藏身匪但毗赞宗猷要使爪牙俱备拿云攫雾人人夺狮子之狞威浴日光风个个展凤鸾之健翮然虽如是且高竖法幢共相建立一句又作么生道妙舞应知夸遍拍三台须是大家催。

　　结制上堂僧问实际理地不受一尘佛事门中缺一不可今辰法筵初建四料拣还许学人问否师云乌龟三眼红如火一角麒麟快似锥进云如何是夺人不夺境师云你是个不唧溜汉进云如何是夺境不夺人师云金刚杵打铁山摧进云如何是人境俱夺师云长剑倚天寒进云如何是人境俱不夺师云尔问我答进云料拣已蒙师指示向上单提事若何师便打乃云今朝十五结制天下丛林古式先圣既有规模未免随条攀例考钟伐鼓升堂衲子眼眼相觑人人头顶青天个个脚踏实地大事彻底无私何用思量拟议高举向上钳锤顶门一击粉碎虚空笑口忽开刹尘任恣游戏大斧斫却山门倒骑佛殿出去直饶尽思度量不能测其佛智诸禅德且道如何是佛智不见道庭前种莴苣莴苣生火箸火箸长莲花莲花结木瓜木瓜才剖破一颗大芝麻若向这里会得许你荐取佛智脱或未然好于三冬向暖火不妨冷地拾枯薪。

　　上堂僧问如何是第一义谛师云骑驴踏镫不如步行进云如何是个中人师云高据猊床行正令进云如何是人中意师便打问八百狮子吼秦川即今和尚座下有多少师云只汝一个不唧溜乃云有问有答塞壑填沟无说无闻息掠补劓假饶问到穷劫与已了无相干纵使答到尽头其道愈为转远何故盖为诸人本来自性圆满十方常住真心贯通三世随缘无作动寂常真亘古亘今无余无欠所以棘柏论云有情之本依智海以为源含识之流总法身而为体只为情生智隔相变体殊达本情忘知心体合诸禅德秪如本作么生达心作么生知不见道其为本也不可以功成其为源也不可以行得功忘本就行尽源成源本无功任缘自在然虽如是这由是三家村里座主见解若约衲僧门下机先领略犹滞半途句下承当早已蹉过且不涉离微独脱无依一句又作么生蓦拈拄杖卓云岳边顿落千山势海上溟收万派声。

