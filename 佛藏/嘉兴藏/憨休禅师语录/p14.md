<!-- { "loadSidebar": true } -->
　　上元示众今朝上元正月半火树银花开烂熳渭水搊琴枣树听终南拍手黄莺唱惊起杨岐三脚驴长鸣踢踏腾街巷撞倒帝释平天冠东海鲤鱼打一棒连宵大雨似倾盆露柱灯笼尽闲放忍俊不禁老鸱吻看看殿脊欲咬断山门抚掌笑呵呵厨库僧堂偷眼看且道他看个甚么熨斗煎茶铫不同簸箕打米升别样喝一喝。

　　示众举赵州云今夜答话去也解问话的出来时僧出礼拜州云适来抛砖引玉却引得个上墼子师云诸人还知赵州用处么听取一颂垂鼻欺唇老赵州抛砖引玉有来由长安道上人无数几个亲行到地头。

　　示众以拄杖划一划云十方薄伽梵一路涅槃门上士游山水中人坐竹林复卓拄杖云还会么水流黄叶来何处牛带寒鸦过远村。

　　示众柳叶舒眉桃破腮衔泥燕子日飞来分明鼻祖西来意若个禅流眼自开。

　　示众举浮山远禅师与王质待制论道远画一圆相问云一不得匹马单枪二不得衣锦还乡鹊不得喜鸦不得殃速道速道王罔措远云勘破了也师云浮山当道掘井痛处着锥不无好手点检将来未免互相钝置诸人还会么抛出通红一团铁待制两眼黑似墨冷地思量愁杀人浮山真个白拈贼贼贼猛将雄兵收不得疑杀天下杜禅和笑倒街头古弥勒。

　　示众驱耕夫之牛夺饥人之食冰棱上行剑刃上走这是衲僧家寻常作略直饶拨转天关掀翻地轴由未是向上人行履处在如何是向上人行履处良久云月不破五。

　　示众向上一路滑壁立千仞险石火电光迟诸人各具眼举拄杖云看看便归方丈。

　　示众千花竞秀发高枝百鸟啼春正及时声色两途俱坐断顶门出气是男儿还有恁么人知恁般事么左右顾视云下坡不走快便难逢。

　　示众举沩山问仰山云即今事且止自古事如何仰山叉手进前沩曰此犹是即今事自古事作么生仰叉手退后沩曰汝屈我我屈汝遂召众云动弦别曲叶落知秋还他沩仰父子始得只如屈我屈汝汝等诸人还委悉么汝屈我我屈汝三头六臂谁能睹教人常忆李将军笑倒卢龙射石虎。

　　示众欲识西来意明明百草头临济金刚剑截断众波流喝一喝。

　　示众契理亦非悟执事元是迷云尽日头出乾坤照无私眼中如无翳空花那有依报汝参元士莫滞砾中泥卓拄杖云若到诸方分明举似。

　　示众古德云才涉唇吻便落意思尽是死门终非活路且作么生是活路有僧才出师高声云归堂吃茶去便起。

　　示众云示众一节无非要诸人发大勇猛起大疑情疑到无可疑处向百尺竿头更进一步直于悬崖撒手舍命承当死中得活过来自然千圣罗笼不住一棒打不回头有时掷大千于方外有时纳须弥于芥中若到与么田地犹未是衲僧行履处在且如何是衲僧行履处卓拄杖云一二三四五六七斗牛女虚危室壁霹雳一声顶门开木人穿靴水上立喝一喝。

　　示众举德山禅师云汝但无心于事无事于心自然虚而灵寂而妙若有毫端许言于本末者皆为自欺何故毫厘系念三途业因瞥尔情生万劫羁锁凡名圣号尽是虚声殊相劣形皆为幻色汝欲求之得勿劳乎如其厌之终成大患始终无益师云德山恁般说话可谓吐胆倾心只如毫端不立本末都捐心佛众生境智俱泯还成得自欺否若到这里毕竟又作么生具眼者试辨看。

　　除夕示众三十六旬尽今朝雪瑞年丰乐事饶唯有禅家生计别虚空背上刮龟毛诸仁者且道龟毛作么生刮良久云来年更有新条在恼乱东风卒未休。

　　示众仁者见之谓之仁智者见之谓之智只如衲僧见之谓之甚么以拄杖画一画喝一喝。

　　示众炖煌作用别一切最平常饮啄随缘分瓜蔬足道粮饥时频吃饭困眠即上床放旷如痴兀通人自有长蛇头上揩痒剑刃里藏身即不问且道鲁祖见僧来便面壁意在于何汝诸人还会么良久云寒松青有千年色亦任风吹满径香。

　　示众电光影里事如何尽令全提举似他若待眉毛才眨上抬眸鹞子过新罗拈拄杖云看看拄杖子钻入汝诸人鼻孔里去也切忌喷嚏恶发。

　　中秋示众灵山话月曹溪指月寒山比月马祖玩月毕竟如何是真月良久云长空有路还须透水底无踪不用寻。

　　示众六瓣三棱七凸八凹眼见如盲口说如哑吒吒沙沙藞藞苴苴且道是个甚么竟日觅不得有时常自来。

　　示众南塘锦树霭重重触目无非是此宗石女穿靴临水面踏开烟浪起鱼龙。

　　示众井底虾蟆吞却月南海波斯眼子黑文殊脑后拔出钉普贤口内吐却铁拈拄杖云临济大师来也卓一下云久日桦来唇。

　　示众十字街头衣穿骨露孤峰顶上屋漏看星直饶反着草鞋倒骑佛殿朝到西天暮归东土由未具顶门正眼在如何是顶门正眼卓拄杖云云笼碧汉连宵暗月在清池透底明。

　　因学者学书示众若论此事如人书字点画可效者工否者拙盖未能忘法耳当笔忘手手忘心乃可也有般的闻说虚圆正紧便乃执之失度不会放之自然焉能纵横得妙若要鸾飞凤舞虎啸龙腾岂可得哉到这里休夸逸少谩说张颠挥云扫雾则不无只如纸墨未呈以指点空云且道者一点落在甚么处从来八法子赚杀几多人。

　　示众林花烂熳文殊刺瞎眼睛鸟语缗蛮观音塞聋耳孔说甚么天台普请南岳游山若据衲僧门下天地悬隔且道衲僧有甚么长处良久云内外推寻觅总无境上施为浑大有。

　　示众若论此事如空中鸟道无迹可寻水底鱼游无踪可觅设使吹毛悟去犹在半途隔江横趋互相钝置所以道向上一路千圣不传学者劳形如猿捉影既是千圣不传为甚么拄杖子穿却释迦老子鼻孔作么生道得个脱身句良久云曾经巴峡猿啼处不是愁人亦断肠。

　　示众纤尘极尽智鉴圆明举用千差灵光朗耀圣凡坐断今古两忘始能高提祖令横按莫邪出没往还人间天上直教须弥粉碎大海干枯把住要津纤毫不立放开一线塞壑填沟正恁么时汝诸人还会么雨后始知山色翠事难方见丈夫心。

　　示众南塘春水碧沉沉柳色青青绕万寻四海禅流同共住莫教空过好光阴。

　　示众举沩山睡起次仰山来沩云老僧适才做得一梦子试为我圆看仰应诺下去端一盆水来沩山洗面毕香严从外来沩云我适才做一梦寂子为我圆了也子再圆看严亦应诺下去端一碗茶来沩云二子神通过于目连鹙子师云沩山大似怜儿不觉丑二子虽是承虚接响弄假成真神通妙用则不无若是佛法总未梦见在诸人还知么犀因玩月纹生角象被雷惊花入牙。

　　示众把定牢关不通凡圣放开一线塞壑填沟亦恁倒弄颠拈在处全体大用钳锤妙密神应无方还有具恁般手眼的么良久云直饶威音更那畔已落吾家第二机。

　　示众拈拄杖云全提兔角杖击碎虚空骨倒握吹毛剑剿除生死窟华山图上倒骑驴始解无人亦无佛笑杀西来老臊胡卓柱杖一下不消弹指超无学复卓一卓。

　　示众寒时向火热乘凉渴饮饥餐孰较量拈椎竖拂无他事只要诸人达本乡且道如何是本乡以拄杖卓一卓云子丑寅卯辰巳午甲乙丙丁莫莽卤。

　　示众举灵云见桃花悟道偈云三十年来寻剑客几回落叶又抽枝自从一见桃花后直至如今更不疑玄沙云谛当甚谛当敢保老兄未彻在师云灵云忽睹桃花不觉打失娘生两眼若谓从缘而入谁知丧却自己全身元沙虽则极力相扶也只救得一半大众还委悉么桃花争放故园春灼灼枝头不是尘堪笑灵云打失眼至今多少断肠人喝一喝便起。

　　示众拈拄杖云归根得旨随照失宗复喝一喝云一句截流千差坐断是以金刚宝剑不露锋铓踞地狞狮爪牙铦利虽然如是犹是照用同时且道人境俱不夺时作么生委悉卓拄杖一下云古岸渔翁垂钓处芦花红蓼满沧洲。

　　示众举沩山坐次仰山从方丈前过沩云若是百丈先师见子须吃痛棒始得仰云今日事作么生沩云合取两片皮仰云此恩难报沩云非子不才老僧年迈仰云今日亲见百丈师翁沩云子向甚么处见得仰云不道见只是无别沩云始终作家师云师资酬唱啐啄同时意气相投机轮互换独许沩山父子然虽如是只如仰山道只是无别汝诸人作么生会良久云知音不在频频举达者须知暗里惊便起。

　　示众弥勒真弥勒分身千百亿时时示时人时人自不识拈拄杖云还识么若识得去处处绿杨堪系马若也不识依然日午打三更良久云笑煞傍观。

　　示众兴善有时壁立万仞发大机显大用人人惊怖逃逝有时一味平常和其光同其尘个个赞叹欢喜诸禅德信知我所得智慧微妙第一你若拟心早是不微妙了也何故此事非思量分别之所能还相委么以拂子击禅床一下归方丈。

　　示众钟楼上念赞床脚下种菜东司里烧香山门前礼拜且道是甚么人得与么行竟良久云西风卷尽秋休叶露出枝头一点红。

　　机缘

　　僧参次师问甚么处来僧云那边师云那边事作么生僧便礼拜师蓦踏云没地头汉。

　　二僧参次师问近离甚么处僧云宁夏师云宁夏到者里多少路僧云一千八百师云踏破几緉草鞋僧无语师问第二位者上座不的秪对汝又作么生僧亦无语师云一队无孔铁锤便打出。

　　僧参次便问猛虎当路坐时如何师云耕夫制玉漏不是行家作僧云和尚摇头学人摆尾师云馊饭泥茶炉僧无语师便掌云者掠虚汉。

　　僧问肇论云天地与我同根万物与我一体既是一体为甚么众生不成佛去师云但恨枝无叶莫怨太阳偏僧云开眼见一切物合眼又作么生见师云驴屎似马粪僧无语师云将谓将谓便打。

　　有儒士投刺称道学谒师师云学即不问如何是道士云这何必问师云且莫诈明头士罔措师云贵教戒慎乎其所不睹恐惧乎其所不闻居士向不睹不闻处试道一句看士拟开口师云不是不是士茫然云和尚还道得否师云居士问将来士如前问师云山花开似锦幽鸟语如簧士云如是则有睹有闻也师云不睹不闻是非入也视听昭昭而不起闻见者斯可矣士叹服作礼而退。

　　僧问如何是生死二字师云待太华峰点头即向汝道僧云为甚么不道师云直教汝求生不得求死不得。

　　道士罗冲虚参次师问平常看甚么经士云南华道德师弹指云者在甚么句中收士云不知师云不知最亲切士罔措次目复来请益师见便云恍恍惚惚其中有物且道是甚么物士云特来求和尚慈悲指示师拈起扇子云会么士云不会师云白纸扇子足风凉士云是何意旨师云神仙妙诀父子不传。

　　僧参次才展坐具师云道即便道展炊单作么僧云特来礼拜和尚师云目前无阇黎此间无老僧汝又作么生僧喝师云乱喝僧拟议师便打。

　　僧参次师问上座仙乡何处僧云用南师云川北事作么生僧云剑阁从来险师云汝作么生过来僧云樊哙当鸿门师云正值项庄舞剑时如何僧拟议师云学语之流便打。

　　僧问如何是金刚圈师云汝试跳看如何是栗棘蓬师云汝试吞看僧云毕竟如何吞跳师云马便搭鞍驴便推磨僧云学人不会师云终南山色碧嶙嶒。

　　僧参次师问甚么处来僧云兴善师云兴善有何言句僧云前日开示忘却了也师云汝是甚么处人僧云平凉师云大好忘却了便打。

