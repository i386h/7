<!-- { "loadSidebar": true } -->
　　婴儿曾不欠少圆明寂照之体。但迷而不发耳。何止婴儿。凡人自幼而壮。自壮而老。自老而死。无不在迷。此圆明寂照之体有而不现。非无也。至于曹溪水。赵州茶。且不必以胸臆强解。只顾本参以求正悟。何谓本参。若于念佛法门信得及。但参是谁念佛。所谓本参也。

　　答湖广刘守复居士广曙

　　得书。知闭关谢事。息心念道。甚慰甚慰。明春西湖之约。可谓八旬行脚今之赵州矣。虽然。傥贵体倦游。则不须执也。惟在切切用心为要务耳。

　　　　又

　　凡夫放心。初学摄心。后乃得心。摄心非止一法。功高易进。念佛为先。古云余门学道。如蚁子上于高山。念佛往生。似风帆行于顺水。想起时。不须别作除灭。但举阿弥陀佛四字尽力挨拶。便是摄心工夫。忽然悟去。名曰得心。昔一友人谓予曰。今人见六祖道本来无一物。何处惹尘埃。便将神秀时时勤拂拭之句藐视如一茎草。不知时时拂拭正学者今日事也。予深善其说。昨聆高论。正与此合。因及之。

　　答苏州袁心远居士广绶

　　畏死者。以未悟本来无生故也。本自无生焉得有死。何畏之有。然无生未易卒悟。今唯当专诚念佛。久久念至一心不乱。必得开悟。就令不悟。而一生念力。临终自知死去必生净土。则如流落他乡。得归故里。阿弥陀佛垂手接引往生。欢喜无量。何畏之有。

　　答余杭王中泉居士

　　读来书。大惊大伤。嗟呀不能已。云何善人而得如是报也。思之。想贵命中止应一子。此二郎君者。必有宿因。其来也。索债负者。非绍箕裘者也。故今生为之长养成人。为之教导成业。为之姻聘成其室家。色色完备。所索已竟。则飘然而去。彼父子之情已枯竭无余矣。此正不必苦苦追忆而悲思也。然理则明知。情犹计执。岂能豁尔顿脱。须时时得良友智人相伴。开慰解释。及时时看内典。说世界空花。人生一梦。眷属暂时相守。俄顷即散。以此破惑。令心放下。慎勿孤居寂寥。展转哀悼。而损自身也。

　　答梵邦广竺

　　望八之人。夕阳西去。光阴几何。今一切休罢。其像赞等。若在不思议心中流出则可。傥举笔运意而后成。则为累多矣。谅之。生死事大。余不悉。

　　答嘉兴朱君升孝廉

　　承念深感。老衰时在病中。或时稍安康耳。残阳西去。终光景无多也。世间万事皆属前缘。如梦如幻。惟随缘顺受。勿以动心。即尘中解脱门也。

　　答绍兴张居士

　　营静室同修净业。此世间最上事也。然室不必全美。足供佛。及行坐礼拜即已。亦不必候家事俱了。日出事生。欲了固无了日也。随即下手。已迟迟矣。生死海中。念佛法门最为第一。宜尽心焉。

　　答休宁吴伯阳居士(今出家名广侒)

　　楞严分别真妄处。曾不谈及观想西方执持名号等事。何为全没干涉而无风起浪贬他是妄。若言妄者。坐禅亦妄。持戒亦妄。讲经亦妄。乃至得菩提入涅槃亦妄。可自一心念佛。莫生疑也。

　　答通州孙居士广谅

　　来问出世真谛。夫世即出世。则不须求出。真非妄外。则何用觅真。此意未会。则莫若一心念佛。念极而悟。悟则无论。纵不大悟。而离此娑婆。生彼净土。即是出世。消灭杂念。纯一正念。即是真谛。今亦不管出不出真不真。但工夫做到一心。自然了当矣。

　　答徽州吴居士大潚

　　见做举业。如何怪得功夫不成片。举业之暇。即摄归正念。举业歇时。方可纯一用心。不须两念交驰。且做举业。而置得失于度外。视之如梦幻泡影可也。

　　答吴居士大澈

　　念佛即是持咒。念佛得力后。对境自如。作厌离想。即是解脱初门。但目前如何便得自在。久持不退。自有相应时也。

　　答张杏苑居士广经

　　所问云门语不须究。他说教外别传。只看他说。须退步向自己脚跟下推寻。是个甚么道理。其推寻今亦不难。既信念佛。但内看念佛的是谁。便是脚跟下推寻也。久之。则正谁中所云最后穷玄极微一段事不患其不得矣。

　　答徽州金居士广暲

　　非必宿业为障。亦是宿习使然。宿习久在多生。道念始于今日。孤军未胜勍敌。理自然也。久远不退。事必办矣。直论。则无问在家出家。悟心则已。就世间论。则在家者一切事奉天理行去。而荣枯得失尽付前缘。如梦如幻。如泡如影。勿以动念。是名真行。

　　答陕西张心虞邑令

　　读致曲一编。具见公学问直捷简要。曰诚曰仁。全从心地下功。而又能即本体便为工夫。尤是履真践实。非空事浮言者。主持道学何以尚焉。若所言儒释之疑。兹以宋刘学士三教平心论并本朝沈待诏续原教论二书奉上。其论儒释颇为明尽。幸一览。又奉楞严经一部。此经恐洙泗濂洛所未及道。亦非老庄所可并论。愿平心细心长远心观之。公虽克绍儒宗。而下询葑菲。感公真诚。故不敢隐。

　　答金居士广聚

　　来问曰末后紧关。曰甚深之旨。曰本地相应。曰直提指斯事。紧也。深也。本也。直也。皆切问也。然只在近思而已。除此灵知炯炯外。皆缓耳浅耳末耳曲耳。诚即此念佛一念所起觑得破。管取大事了毕。又不可见如是说。便作思惟卜度。穿凿求通。则反失之矣。但念念体究。真积力久而自得之。方是证悟。

　　答檀林广玄

　　耆宿未见了了。不足恐怖。盖彼心力实不曾用尽耳。今既有疾。亦不必以勉强勇作。但依经中执持名号。一心不乱。一味省缘。可省便省。不得已者然后应之。自然工夫得力矣。

　　答吴居士广镜

　　武夷山中信是修道之所。既信念佛。但内看念佛的是谁。便是脚跟下推寻也。又尊堂暮景不审有贤昆仲奉事否。如无其人。不可远离膝下。然自奉亲之外。万事俱束高阁。则庭帏即泉石也。

　　答余姚韩清泰居士广梵

　　来问一门深入之旨。彼盖为门庭各别者言。今念佛者即在念佛上参。依旧是一门。非二事也。若参究不便。则蓦直念去亦得。复设一喻。如习举业者。易与诗等二门也则诚不可兼。以无双经入试故。只易一经。或读文或解理。可云二门否。未闻解理之悖于读文而不可兼也。

　　答湖州钱叔达居士广润(后出家号具蒙)

　　令郎书返璧。虽逢厄难。顿绝诸缘。一心念道。则因祸而致福矣。易曰鼎颠趾利出否。此之谓也。

　　答嘉兴孙无高居士广抑

　　得书。知留心戒学。喜慰喜慰。世路中岂能全免戏论。久之自当渐化。所问绮语。则华饰而乏情实。及淫词艳曲荡人心虑者皆是。而经中所称妄语。正指凡夫妄号圣人。余皆小妄。名戒不精。不名破戒。法门无量。约之不出戒定慧三。当遵楞严摄心为戒。因戒生定。因定发慧。此三语者可终身行之也。

　　　　又

　　抱疾穷山。虽相念。无便通一音问。顷闻世缘已偶。甚慰。得书。又知在世缘中不忘信力。尤惬远怀耳。盖处世须是随缘。不必断尽世缘然后为道。但外顺人情。中存智眼。久之自有所得。

　　　　又

　　蒙吊慎初。谢谢。凡称系籍本山。而黩货诸方。非缁门之良也。傥有之。愿简察焉。

　　　　又

　　久别正忆念。而守山以书至。始知就馆周氏。新科又在迩矣。无暇力究此道。惟存之不忘志之不退可也。

　　　　又

　　日课就帖上略注。以今尚有举业。其净修。惟贵简约直捷。未可繁多。如观音文金刚经无暇诵持。则一味念佛亦自功德不少耳。

　　答余姚蒋居士广秩

　　亡者存日既具信根。临终不失正念。天人招之。非夙善何以及此。况更为礼忏以助之乎。不必悲伤。当生庆悦矣。其诵经十万之数。虽不补完。亦于亡者无过。为补之。则存亡两利矣。

　　答张百户广湉

　　妄念是病。念佛是药。久病非片剂所能疗。积妄非暂念所能除。其理一也。莫管他妄念纷飞。只贵在念佛精切。字字分明。句句接续。极力执持。方有趋向分。所谓真积力久而一旦豁然。喻如磨杵作针炼铁成钢者定不诬也。入道多门。惟此一门最为捷径。不可忽。不可忽。

　　答吴江盛如林居士广霆

　　念佛喻医药。看教喻医书。念佛要矣。教亦须明。今当二六时中。八九分念佛。一二分看教可也。

　　答楚僧若无

　　老病沉困。不能详览。种种议论。略涉一二。大都明切畅快。虽然。不若置之。且尽心尽力做真实工夫为是。

　　答徽州吴季立居士大洲

　　不必忧罪业深。不必疑根性钝。经云。至心念阿弥陀佛一声。灭八万亿劫生死重罪。何疑乎业深。又古圣云。惟有径路修行。但念阿弥陀佛。何忧乎根钝。见方友。即以此告之。

　　答闻子与居士大晟

　　禅教如目足相资。但以修禅为主。而明教辅之可也。

　　与绍兴王龙溪进士

　　居士禹门早跃。破桃浪之千层。海藏今开。护竺坟之万轴。说法则口施甘雨。咀玄则颔孕灵珠。盖现头角于吾宗久矣。兹欲借任公之钓钓居士。恐居士鼓鬣扬威。搅浑沧海去也。昔日虎溪一笑。声震寰区。今到龙溪。重堪绝倒。然虽如是。有一溪。朝游猛虎。暮隐狞龙。且道唤作甚么溪始得。老维摩不吝辩才。示一转语。

　　与苏州刘罗阳居士

　　曩启专以念佛求生净土奉劝。然此道至玄至妙。亦复至简至易。以简易故。高明者忽焉。夫生死不离一念。乃至世出世间万法皆不离一念。今即以此念念佛。何等切近精实。若觑破此念起处。即是自性弥陀。即是祖师西来意。纵令不悟。乘此念力往生极乐。且横截生死。不受轮回终当大悟耳。愿翁放下万缘。十二时中念念提撕。是所至望。

　　与江阴冯筠居居士

　　来谕良有理。盖衙门清冷则不损慈悲。为民造福则无非佛法。不肖以此意劝令郎从亲之令。渠辞以疾病不堪涉事。欲保养寿命以久久承欢于膝下。其言亦有理。又不敢苦迫也。更愿高明裁之。

　　　　又

　　七十古希。百年能几。今此暮景。正宜放开怀抱。看破世间宛如一场戏剧。何有真实。但以一声阿弥陀佛消遣光阴。但以西方极乐世界为我家舍。我今念佛。日后当生西方。何幸如之。发大欢喜。莫生烦恼。傥遇不如意事。即便拨转心头。这一声佛急急提念。却回光返照。我是阿弥陀佛世界中人。奈何与世人一般见识。回瞋作喜。一心念佛。此是智慧中人。大安乐大解脱法门也。

　　与江阴冯泰衢孝廉广寂(今出家号常惺)

