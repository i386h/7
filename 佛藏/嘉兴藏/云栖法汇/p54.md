<!-- { "loadSidebar": true } -->
　　答郡伯袭溪余公

　　问。金刚经盛言受持读诵为人解说功德胜如供养百千万亿那由他佛。今因是语而一涉于目。稍形于论。便自执为功德。然此经以无相无住为宗。专为破除一切功德相故。梁武诸人自谓功德无量。达磨直以无功德断之矣。若谓一诵解间功德胜佛。似非经之本旨。意者经中之言所以欣动末世众生耶。抑经之玄旨别有说耶。有谓金刚经发明心地。又谓看金刚经便明艮背四言。又谓本元真实。不剥不蚀。谓之金刚。是耶非耶。伏愿剖悉示之。

　　答。初疑持经功德如是最胜。乃至过于供养诸佛。不见经中道。一切诸佛。及诸佛阿耨多罗三藐三菩提法。皆从此经出。则此经是诸佛之母。功德岂不最胜。又疑以无相无住为宗。不应赞叹功德。似乎住相。不知此功德乃无功德之功德。是之谓真功德也。又疑达磨呵武帝所作功德。然达磨所呵是福德。非功德也。福德功德有别。帝问朕即位以来造寺写经等不计其数。有功德否。达磨云实无功德。此是人天小果。有漏之因。功德在法身中。不在修福。则福德功德自判然矣。而复有持戒修福之语者何。良繇作福不住福相。即福便成功德。不得等之事福。故经中破除事福。不破除功德也。但知此功德亦不住着。则依旧不失无相无住宗旨耳。且所谓读诵此经者。不是念得一卷两卷句字。所谓解说此经者。不是讲得一座两座文义。便唤作受持也。若真受持。其功德恶可思议。此是如理实说。非是歆动世人。亦非故立玄旨。此金刚者。不垢不净。不增不减。不去不来。不一不异。即是本元真实。即是本来心地。于此悟彻。无一不彻。岂独艮背四言而已。夫艮其背。不获其身。止是无我相。行其庭。不见其人。止是无人相。尚有众生寿者。则知金刚该艮背四言。艮背得金刚半偈。而昔人谓看一部华严经不如看一艮卦。可谓失言矣。夫华严具无量法门。金刚般若虽至精至妙。犹是华严无量法门中一法门耳。华严如天子。金刚般若者。文武百职中之一职也。而艮卦未尽般若。乃欲胜乎华严。是犹小臣未与卿相之列。而谓超乎天子。其失可胜言哉。葛藤且止。只今此经毕竟在甚么处。

　　答王忠铭宗伯

　　问。喜怒哀乐未发为中。又云中无定体。随时而在。既曰随时。岂专未发。

　　答。随时乃所为中也。何者。喜怒哀乐之未发。静时中也。发而皆中节。动时中也。故曰随时中也。使有定体。终无发时。则偏于枯寂。云何名中。中也者。非动非静。常动常静。不可思议之极致也。分言之则曰中和。合言之则一中尽之矣。中庸一书不出此意。首云天命之谓性。未发故属天不属人。其曰性者。性即中也。不妨随时发为率性之道。修道之教。位天地育万物等。末云上天之载无声无臭至矣其曰至者。至即中也。中庸其至矣乎是也。而不妨随时发为三德五道九经经纶参赞等。此中三教至理无不贯彻。今欲即儒即释。即俗即真。只须向这里具一只眼。

　　答钱养淳州守广沾

　　问。此心放逸来久。虽以念佛摄持。暂得还失。如何保任。

　　答。久反之地非一战所可收功。惟在坚勇不退。直待心地开明。自然一得永得。

　　问。猿方着锁。旋即昏沉。惺惺策发。随复散乱。云何降伏。

　　答。寂寂治散乱。散去则生昏沉。惺惺治昏沉。昏去则生散乱。止观双持。昏散皆退。今只须精明念佛。念无一念曰精。念而返照曰明。精即止。明即观。一念佛而止观备矣。

　　问。行住坐卧。四威仪中悉可参否。如涉事之时。当有方便能系念否。

　　答。行住坐卧皆可用心。而坐时为胜。然始学者先须行多坐少。若贪坐。则昏不能退。无事有事皆可用心。而无事为胜。先于静处做。后于动处炼。其涉事方便亦无别法。惟是此念精专耳。初虽难持。久则自然。

　　问。古以观心为目。经教为日。日光明。目益远瞩。又云枯禅无慧。今一意念佛。可能发慧否。

　　答。看教如读医书。心地用功如服药。先明医书自是正理。学道人贵在审辨邪正大小偏圆而已。今无暇遍览。只看楞严一经亦可。既专修净土。其净土经论诸书俱要一看。却放下文字。一心念佛。至于所云慧者。通晓经教。善演说。而空谈诸口无得于心者。狂慧也。真参实悟。乃名正慧。明教以后。一心念佛。当发此慧。

　　问。七处征心。心不在内外中间。二祖问安心。心不可得。云安心竟。此非凡夫境界。今欲住对面念如何。

　　答。莫管七处八处。亦莫管安与不安。亦莫管对面不对面。但只一心念佛。古云直趋无上菩提。一切是非莫管。

　　问。治生产业皆与实相不相违背。佛法誓在弘济。不爱发肤。而治生情存什一。如何圆解。

　　答。若一向举扬向上。不但治生产业。即杀盗淫妄何曾与实相违背。今就世间论。什一是世间常理亦不碍道。彼欺罔取利者乃不可耳。

　　问。学道在先须有悟繇。所谓顿悟渐修也。历观古今禅宿。固有以傍教说禅为葛藤者。亦有以讨疏寻经为入海算沙者。然而五家宗旨。禅祖语录公案。人人究心虽云不繇他悟岂非所称缘因者耶。若既无良导。又鲜多闻。枯坐待悟。悟可得否。今年迫日索。遍阅为难。记性不如。览即废忘。是悟繇终不可得也。云何能不堕落。此与第四问同。而积疑元只在此。所以烦渎。

　　答。大意具四问中。又楞严势至圆通章云。忆佛念佛。现前当来必定见佛。不假方便。自得心开。则念佛岂无悟繇。其二十五圣中此不入圆通之选。自有辩在疏钞诸刻中。勿疑也。

　　答朱西宗居士

　　问。苦迫中如何念佛。

　　答。孔子言终食造次颠沛不违仁。此不违工夫虽一时不易到。然作之不止。乃成自然。况久久行持。忽地有个省处。则苦乐逆顺。道在其中。所谓咳唾掉臂无不是祖师西来意。亦在乎熟之而已矣。

　　问。观佛广大相好不能成就。

　　答。古德谓众生心杂。观想难成。大圣悲怜。直劝专持名号。今且持名。观想姑置勿论。

　　问。在家戒学难精如何。

　　答。在家与出家戒自分疏密。根本不逾。微细处稍有出入亦无害。昔人较量乘戒缓急。而以乘急戒缓者为胜。则知修行固以持戒为要。而见谛理。发明心地。又要中之至要者也。此所谓乘急也。

　　答王大契居士

　　问。弟子自看师戒杀文。遂持长斋。惟色心炽盛。不能灭除。乞师方便教诲。使观欲乐一如杀生之惨。永拔欲障之罪。

　　答。杀是苦事。故言惨易。欲是乐事。故言惨难。今为一喻。明明安毒药于恶食中。是杀之惨也。暗暗安毒药于美食中。是欲之惨也。智者自思之耳。

　　答江广　居士

　　问。一心不乱。一日至七日即得往生。或一日七日内一心。此后复不一心。可得生否。

　　答。既能一心以后。心即少散。定不至大散。如颜子三月不违仁。难道三月后便是恶人。此等人心中纵有妄生。如红炉点雪。未至即化。焉得不生。

　　问。宗镜录所云任运。何异乎作止任灭之任。

　　答。胡来胡现。汉来汉现。是任运。决之东方则东流。决之西方则西流。是任病。

　　问。五欲深知不可。又不能断。何故。

　　答。人有解有悟。此只是解而未悟故。

　　问。辟解义何以异。

　　答。解如千里马之图。辟则牵一千里马至矣。

　　问。在家人修行。恐终不及出家者。

　　答。虽是百工居肆以成其事。然在家人能于五欲中证得。如火中之莲。后遇水则愈长。若水中生者。后遇火恐焦耳。

　　问。在家守戒。如何及得出家人。

　　答。戒亦只是宝塔一层。

　　问。初睡醒时。此中正念便不如前。

　　答。古人云。醒时十分作得主。梦里一分作不得主。生时十分作得主。死时一分作不得主。

　　问。人不信净土。恐只是本来福薄。

　　答。此言甚是。

　　问。华严经何以菩萨说者多。佛说者少。

　　答。此是佛加被而说。如宰臣奉命于天子而宣敕。非宰臣所自专也。

　　问。紫阳终是谤法。当有何报。

　　答。各有其报。其为儒家贤者。自有人天之福。然既排佛。则闻法为难。

　　答吴广颖居士

　　问。持身处世之法。可以终身执守者。求挈领开示。

　　答。只消依论语一言。更出一步。观世如梦观身如幻可也。

　　问。儒言知行。佛言悟修。无偏废也。禅宗一派只云悟后便了生死何耶。

　　答。悟有大小。言悟后更无修持者。得少为足之徒也。非狂即愚。

　　问。善恶报应。各在当人之身。六道升沈不可诬矣。乃又有子孙代受其殃庆者何也。

　　答。子孙受殃者。有恶业人。生极恶家以受其殃。彼此正相当也。庆可例见矣。

　　问。经称礼拜之福。从膝下至金刚际。一尘一转轮王位。因微果大。人不能信。

　　答。果核虽微。能发千枝万叶。

　　问。修行人执劳作务固其本分。设有色身尪弱者。袖手安坐。摄心念佛。亦可得道往生否。

　　答。实能一心。不动则可。

　　问。念佛贵乎念念相续固矣。然有时不整威仪。反似渎慢。假如脱巾亵服时。裸卧澡浴时。乃至大小便利时。俱可念佛否。

　　答。默念不妨。

　　问。菩萨戒总纲一句乞揭示。

　　答。发广大心为总纲。

　　问。设有二人焉。一人肉食而不废念佛。一人蔬食而绝不念佛。二者孰优。

　　答。二者病只一般。念佛者稍胜。胜彼不知有佛故。

　　问。又有二人焉。一人不曾受戒而不犯。一人曾受戒而犯。罪孰重轻。

　　答。与前二人同。以虽犯。胜彼不知有戒故。

　　问。念佛或四字或六字。稍有繁简之分。经文只云执持名号。似止四字。今丛林尽从六字。毕竟何者为是。大师自用何法。

　　答。四字自念。六字随众。

　　问。终日念佛。遇福则作。吾师明诲也。夫作福时。心在福事。即不在佛号矣。拈一放一。可谓一心不乱乎。

　　答。明镜本空。物来则现。于镜空何碍。人但事未至而将迎。事已过而留滞。乃为病耳。

　　答朱白民居士

　　问。参禅念佛可用融通否。

　　答。若然是两物。用得融通着。

　　答戴志洁居士

　　问。所说绝念。实谓妄念。正念无生。岂有可绝。妄绝之后。智境两忘。圆妙光景不可思议。六马可调。正念难持。盘水可捧。妄心难遏。即持之已失其初。况遏之又不能久。兼以梦想颠倒。目触空花。伏望慈悲。拨我迷云。获睹天日。假我慈航。获登彼岸。超度众生。无上功德。

