<!-- { "loadSidebar": true } -->
　　如经所言。有诸盲人。群手摸象。其摸鼻者。云象如箕。其摸股者。云象如柱。其摸尾者。云象如帚。其摸腹者。云象如石。乃至摸眼则云如鼓风橐。摸耳则云如倒垂叶。摸蹄则云如覆地杯。人执所摸。互相是非。观者捧腹。今日谭经。何以异是。佛已涅槃。咨询无繇。出情识手。为想像摸。彼此角立。如盲讥盲。予实慨焉。知己亦盲。救弊为急。因入盲侣。与众同摸。唯首楞严于诸经中更多疑义。繇是诸盲竞共鼓噪。交臂攒指。莫可谁何。爰取是经百有余则。略为剖析。以例全帙。而于余经间附一二。不复繁举。昔佛弟子各陈己见。佛谓众言。汝等所说皆非所意。然各当理。足以利物。则彼群摸。除悖理者。以理而摸。虽不得象。未尝非象。故不患摸。唯执是患。若虚其中。不主先入。会文切理。理协文顺。厥旨自彰。象之为象。跃如卓如。不于摸外别得一象。如执所摸。坚壁自持。摸之弥勤。失之弥远。祇增戏论。成谤法咎。则何益矣。此特教事。其谭禅者。为摸尤甚。或有摸马谓是象者。或有摸空谓是象者。或有俱摸。谓一切处咸是象者。或于一切摸之不得谓无象者。种种异见。未易更仆。愿诸仁者反摸其眼。得具眼已。象不须摸。

　　重刻诸经日诵序

　　嘉禾项君。向以坊本百八般经入云栖。谓是经僧尼道俗晨夕所持诵。而真伪交杂。识者诮焉。幸为我一甄别之。以式初学。予按其本。勾抹诠次。去伪而存真。复披括经律。及古今人著作。取其最切近者一二增益之。甫就稿。未较也。以致项君。项君随付剞劂。而同邑许君又仍其刻刻焉。予近阅一过。见其错误颇众。乃重加订正。别为方册。梓而置之云栖山中。庶善本流布。终成二君之美。其览前之二刻者。当以是为左券云。

　　云栖流通藏本法宝条约序

　　流通佛法。非细事也。自夫裁梵夹为方册以便流通。于是双径。楞严。漏泽。姑苏。新安。诸胜地名刹协心共举者。各有条例行焉。而未及致详于收支请发轨则。夫收支请发正流通要务。苟不严为之防。久而弊生。为害滋大。是法未流通。而流通法者先已沉沦矣。安得漫然无处乎。且流通有二。一曰真实流通。二曰市贩流通。市贩流通者。聚经为货。鬻货为息。积息为富。如今之书肆然。是商贾之道也。真实流通者。其设心以为非传法无繇度生。非传法度生无繇报佛恩德。唯冀佛法展转弘扬于无量界无量世。而外无他图。是之谓真实流通也。真实乃称功德。市贩祇益过愆。两者似同而异。可弗慎欤。乃定约六章。而独于收支请发谆谆焉。司是任者幸勿以予言为非。尚永持无渝以垂未来。庶几乎不负檀越造法。不负王臣护法。不负先佛世尊今古诸贤圣师说法演法。是为序。

　　瑜伽集要施食仪轨序

　　瑜伽施食法藏有多本。其最初唯佛示阿难陀罗尼一章而已。而教令诵之二十一遍。即今变食真言是也。嗣是则渐增。增而至坊间所称瑜伽集要。而详矣尽矣。不可以复增矣。乃时师更附益以外集。繁衍丛沓。浸失古意。举其甚。如梵五供养。夫布思必度必等已皆梵语。何得梵而又梵。如三十五印。夫印必有所受。五十三佛一佛一印。未委出自何经。遂使强半光阴间杂哦咏。而切要处反速过如流泉。岂不徒劳而无功哉。况板以岁久模糊。先佛字种漫不可别识。而舍刻就钞者。又于昔贤笺注删削殆尽。且字种灭则观何从生。注去则观虽存而莫知所以用。近有起而正之者。但后先犹或失次。雅俗尚未全厘。识者病焉。兹心弦居士包君发广大心。聚诸劂生。将遍刻经律论藏以补前人所不及。因举此属予。予依集要而重加参订以成善本。庶登坛者知三业相应之谓瑜伽。手之所结必端必严。毋拈弄舞扬而类戏掉。口之所诵必真必正。毋扭捏弹诧而淆密语。意之所作必精必专。毋散心乱想而亏正观。夫然后身与口协。口与意符。意与身会。而以此度生。亦以此自度。功德不可思议。瑜伽行人愿相与谛审而力行之。

　　瑜伽集要图像焰口施食序

　　瑜伽之为教也。神变威灵不可思议。金刚智广大不空二师而下无能继其躅者。以是教函龙藏渺尔不传。惟施食一法行世。然此经初译。变食真言之外无闻焉。再译之。三译之。浸增浸广。至不动师所传而备且极矣。好事者犹为未足。仍外册附益之。遂敝精于闲文而印咒尚或疏略。况观门乎。夫瑜伽以相应为义。谓口诵咒。手结印。心作观。三业齐修。而施作佛事。是之谓相应耳。三业主乎一心。心独无观。何取于相应。火定灼乎孤峰。铁想翳乎千粒。观之所系诚非易易者。石机常师。两工图翰。乃书其文而像之。俾临文瞩像。不登坛而观已历然。其殆有功于瑜伽矣。吾愿行法之者。专注观心。心运诸手。手协诸口。口根诸心。津济万灵。如是功德当亦不可思议。

　　禅关策进序

　　禅曷为有关乎。道无内外。无出入。而人之为道也有迷悟。于是大知识关吏。不得不时其启闭。慎其锁钥。严其勘核。俾异言服私越度者无所售其奸。而关之不易透亦已久矣。予初出家。得一帙于坊间。曰禅门佛祖纲目。中所载多古尊宿自叙其参学时始之难入。中之做工夫经历劳苦次第。与终之廓尔神悟。心爱之慕之。愿学焉。既而此书于他处更不再见。乃续阅五灯诸语录杂传。无论缁素。但实参实悟者。并入前帙。删繁取要。汇之成编。易名曰禅关策进。居则置案。行则携囊。一览之则心志激励神采焕发。势自鞭逼前进。或曰是编也。为未过关者设也。已过关者长往矣。将安用之。虽然。关之外有重关焉。托伪于鸡声。暂离于虎口。得少为足。是为增上慢人。水未穷。山未尽。警策在手。疾驱而长驰。破最后之幽关。徐而作罢参斋未晚也。

　　高峰大师语录序

　　始予乍阅内典。得经论并古今杂着共数帙。中有大师语。惊喜信受。如闇逢炬。至于今犹然。盖自来参究此事最极精锐无逾师者。真似纯钢铸就。一回展读一回激发人意气。俾踊跃淬砺忘倦。虽悟处深玄。不敢以凡臆窥测。而但觉其直截根原。脱落窠臼。近有慈明妙喜之风。远之不下德山临济诸老。伟哉堂堂乎。可谓照末法之光明幢也。独恨大藏未收。坊刻尚鲜。怏怏于胸中者三十年。乃今以其旧本重寿诸梓。而莲社行人有相顾耳语者。谓予旋转万流指归净土。奈何复殷勤称赞是编。意者念阿弥陀佛不及看万法归一耶。遂汹汹摇动。嗟乎。但了念佛是谁。不必问一归何处。兹有人焉。知生我是父。又自疑身从何来。闻者宁不绝倒。古尊宿云。如人涉远。以到为期。不取途中强分难易。诸仁者。方便门多。归元路一。愿勿以狐疑玩憩岁时。便应直往疾趋为到家计。既到家已。千丈岩。七宝池。有智主人二俱不受。

　　牧牛图序

　　遗教经云。譬如牧牛。执杖视之。不令纵逸。犯人苗稼。则牧牛之说所自起也。嗣是马祖问石巩。汝在此何务。答曰牧牛。又问牛作么生牧。答曰。一回入草去。蓦鼻拽将来。则善牧之人也。又大沩安公之在沩山也。曰。吾依沩山住。不学沩山禅。但牧一头水牯牛。又白云端公之于郭功辅也。诘之曰牛淳乎。而若自牧。若教他牧。层见叠出于古今者益彰彰矣。后乃有绘之乎图。始于未牧。终于双泯。品而列之为十。其牛则如次初黑继白以至于无。粲如也。而普明复一一系之以颂。普明未详何许人。图颂亦不知出一人之手否。今无论。惟是其为图也。象显而意深。其为颂也。言近而旨远。学人持为左券。因之审德稽业。俯察其已臻仰希其所未到。免使得少为足以堕于增上慢地。则裨益良多。遂录而重寿诸梓。外更有寻牛以至入廛亦为图者十。与今大同小异。并及教中分别进修次第可比例而知者俱附末简以便参考。若夫一超直入之士。无劳鞭挽。而天然露地白牛。不落阶级。而刹那能所双绝。则图成滞货。颂成剩语。览之当发一笑。吾无强焉。

　　缁门崇行录序

　　僧问沙门奚事。曰事道。事道孰为本。曰德行为本。僧云。甚矣。子之固也。利以慧入。钝以福修。沙门者。取慧焉足矣。德行奚为。予曰。先民有言。德行本也。又云士之致远者先器识。况无上菩提之妙道。而可以受非其器乎哉。师子之乳。匪琉璃瓶贮之则裂。举万钧之鼎。而荷以一叶之舟。不颠趾而溺者几希矣。今沙门稍才敏。则攻训诂业铅椠如儒生。又上之。则残摭古德之机缘。而遂声响。捕影迹。为明眼者笑。听其言也。超佛祖之先。稽其行也。落凡庸之后。盖末法之弊极矣。予为此惧。集古善行。录其要者。以十门罗之。何者。离俗染之谓僧。故清素居其首。清而不严。狂士之清也。摄身口意。是诸佛教。故受之以严正。严正繇师训而成。师者人之模范也。故受之以尊师。亲生而后师教。遗其亲是忘本也。戒虽万行。以孝为宗。故受之以孝亲忠孝无二理。知有亲不知有君私也。一人有庆。而我得优游于林泉。君恩莫大焉。故受之以忠君。忠尽于上交。而惠乏于下及。则兼济之道亏。故受之以慈物。慈近于爱。爱生着。出世之碍也。故受之以高尚。高尚非洁身长往而舍众生也。欲其积厚而流光。故受之以迟重。迟重而端居无为不可也。故受之以艰苦。劳而无功。则苦难而退。因果不虚。故受之以感应终焉。十行修而德备。则任法之器也。地良矣。而后佳种投。心醇矣。而后至言入。无上菩提庶可希冀。不然。一鄙夫耳。人道未全。焉知佛道。即使利根多慧。而慧弥多。障弥重。将安用之。僧云。吾法一尘不立。十行何施。予曰。五蕴纷纭。四大丛沓。何谓无尘。僧云。四大本空。五蕴非有。予与一掌曰。学语之流。如麻似粟。未在。更道。僧无对。艴然而起。予笑曰。蔽面尘埃。子何不拭。慎之哉。毋升高不自卑。无妄谈般若自取殃咎。无醉于虚名。修其德。殚其精诚。以致力于道。力极而心通。然后知不拨万行。不受一尘。终日不空终日不有。夫是之谓真慧。愿吾子究心焉。予未闻道。兼薄于德。今为此书。惟务救时弊而酬佛恩耳。明达之士。苟不因人弃言。幸展转以告夫禅者。

　　往生集序

