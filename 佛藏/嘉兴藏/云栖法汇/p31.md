<!-- { "loadSidebar": true } -->
　　世尊始成正觉。为诸有情普演佛乘。既而机难尽投。繇是于一乘中示三乘法。而复于三乘中出净土一门。今去佛日远。情尘日滋。进之不能发神解超圣阶。退之伥伥乎有沦坠之险。而匪仗此门。其何从疾脱生死。大矣哉。可谓起末世沉痾必效之灵药也。顾古之效多。今之效鲜。其咎安在。则亦口净土。心娑婆。而坚勇明悟不及前辈云尔。闻昔有传往生者。岁久灭没。不可复睹。而断章遗迹班班互载于内外百家之书。予随所见。辄附笔劄。仍摘其因果昭灼者日积之成编。殆存十一于千百而已。今甲申窃比中峰廛居掩关于上方。乃取而从其类后先之。又证之以诸圣同归。足之以生存感应。计百六十有六条。而间为之赞以发其隐义。题曰往生集。俾缁素之流观于是书。将指而曰。某也以如是解脱而生。某也以如是纯一而生。某也以如是精诚之极感格而生。某也以如是大悲大愿而生。某也以如是改过不吝转业于将堕也而生。某如是上生。某如是中生下生。庶几乎考古验今为净业者左券。而客有过我者。阅未数传。勃然曰。净土唯心。心外无土。往生净土寓言也。子以为真生乎哉。宁不乖于无生之旨。予俟其色定徐而谓曰。谈何容易。如以无生而已矣。一切断灭。不应尚有唯心。果悟无生。则生亦奚碍。生既本无。故终日生而未尝生也。且尔已尽漏心否乎。对曰不能。噫。漏心未尽。则生缘未休。生缘未休。则托质有所。茫茫三界大苦海中。不生净土而生何土。六道之匍匐九品之逍遥。利与害天渊矣。抑未之思欤。饰虚论而争高。吾亦能之。所以弗为者。夫亦惧生于识法耳。行矣。尔诚不以予言为非。即净土而之佛乘。盖未尝间隔丝毫。而奚乖之有。客悚然从坐而作。惘然而自失。不觉其汪然泣下而悲且咽也。整衣庄诵之终卷。亟拜亟请梓焉。梓既成。道其始末如此。

　　重刊净土善人咏序

　　予向为往生集。盖净土善人传也。纪事也。此书则净土善人咏也。奇其事而叹之赏之歌颂之之谓也。夫所称善人者。非对恶名善之善也。非十善生天之善也。心净而土净。在娑婆则莲华比德。生极乐则莲台托身。超三界。悟无生。以至成等正觉。善中之善。故经云诸上善人也。然必形之乎咏者何也。此上以音声为佛事。而是咏也。约而该。质而不俚。褒而核。温厚和平。优优乎有风人之遗焉。诵之能使人兴起也。昔李济效胡曾周昙而为咏史。所叙才二十一人。其人则太略也。又有咏而无述。览之者无所稽其实也。曩予得此于友人。破简蠹帙瓤瓤欲尽。贮箧中二十稔而重寿诸梓者。恐其遂沦亡也。噫。神栖安养之有赋也。拟归去来之有辞也。中峰西斋诸怀净土者之有诗也。及济之有史咏也。合而观之。兼美焉独庵之有善人咏也。

　　中峰禅师净土诗序

　　净土之为教大矣。昭揭于经。恢弘于论。穷微极深于诸家之疏传辩议。而羽翼其间者。又从而赋之辞之偈颂之诗之。诗也者。又偈颂之和声协律。委婉游扬。俾人乐而玩。感慨而悲歌。不觉其情谢尘寰而神栖宝域者也。诗之为益于净土亦大矣。自古怀净土诗相望后先。而惟中峰大师百咏。事理兼带。性相圆通息参禅念佛之哓诤。定即土即心之平准。涂毒于文鼓。倾耳则五内崩。伏砒于旨肴染指则命根断。美哉洋洋乎。其诸阳春一曲响穷百代者乎。大中丞省吾金公。盟心净土。乃重授锲人以广流通。属予序诸首简。予老矣。沉痾枕席。久置笔研。偶斯胜缘。虽心生喜跃。然力不能作一语。爰命童子录其平日所常谈者以应。

　　答四十八问序

　　净土之教。因地于法藏。肇端于韦提开陈于灵鹫教主之金言。流衍于匡庐大士之莲社。专一心而向往。历三界以横超。诚哉末法之要津矣。然上根即事契理。固谛信不回。下士有闻斯从。亦无因起惑。惟不上不下。位届中流。乃欲从欲违。志无定向。繇是十疑通于智者。或问启于则公。天鼓谆谆。婆心恋恋。岂曰多言。言所不容己也。而复晷沈膏继。病剧药增。后是二书。能无再述。有德园居士者。乘宿愿力。起大悲心。代为百千众生。曲申六八难问。山僧不免据款结案。随绳解纷。使彼越烦恼之河者直决其狐疑。出死生之穴者顿离于鼠怯。叨陪往哲。共翊先宗云尔。若夫悟心外之无土。则一真湛而万法泯。谁是西方。了土外之无心。则七宝饰而九莲开。何妨本寂。是则居士于廓尔无疑之乡而幻出问端。似风来水面。山僧于默然无问之地而梦酬答语。若谷和泉声。虽云兴瓶泻。未敢俦古圣之宏规。而烛照冥消。聊以抉时人之翳目。其或阐提根心。倔强犹昔。断断乎薄净土而不修。守偏空而自足。亦末如之何也已矣悲夫。

　　慈无量集序

　　慈悲喜舍号菩萨四无量心。而慈实为四心之冠。易文言曰。元者。善之长也。元于人为仁。儒之言仁。佛之言慈。一也。故世出世间莫尚乎慈。而无量云者。昭其慈之广也。今夫杀人者死人知之。然而杀禽畜者无死刑。遂快意行杀。不知阴减其寿。冥削其禄。堕泥犁于既没。偿鼎镬于当来。其为刑殆有甚焉者矣。杀人之子者死人知之。然而杀己始生之婴儿者无死刑。遂快意行杀。不知无罪杀儿。与杀人之罪同科。是上帝之训也。罪不可逃。刑且加甚。亦彰彰明矣。善哉王堇甫氏之为是书乎。唯圣作则。以圣经为量。曰训慈。贤者述焉。以群贤之论为辅。曰宣慈。无征不信。不信民弗从。以历然因果为验。曰证慈。物尚当爱。民胡弗仁。衍生生之道。以溺子堕胎为大戒。曰本慈。四录备而慈之用广矣。乃因其问名也。为安名曰慈无量集云。

　　杀生炯戒序

　　曩予有戒杀放生文行世。一时崇善诸君子喜传而乐就之。已而朱西宗氏持所撰杀生炯戒一编来谒予。乞言以弁。则历历皆今古传记因果昭灼可惩可劝者。系其事而绘之乎图。且予着其文也。未及其像也。能喻知文不能喻不知文者。今兼有之。闺人孺子目击而心惕矣。昔郑公侠进流民图。而云一经睿览。足可流涕。睹斯炯戒。自非木石。其谁不发大慈悲心。是则翊予文以传。而俾就者弥众。西宗功德殆过予哉。额手天龙。而为识诸始简。

　　自知录序

　　予少时。见太微仙君功过格而大悦。旋梓以施。已而出俗行脚。匍匐于参请。暨归隐深谷。方事禅思。遂无暇及此。今老矣。复得诸乱帙中。悦犹故也。乃稍为删定。更增其未备。而重梓焉。昔仙君谓凡人宜置藉卧榻。每向晦入息。书其一日功过。积日而月。积月而年。或以功准过。或以过准功。多寡相仇。自知罪福。不必问乎休咎。至矣哉言乎。先民有云。人苦不自知。唯知其恶。则惧而戢。知其善。则喜而益自勉。不知。则任情肆志。沦胥于禽兽。而亦莫觉其禽兽也。兹运心举笔。灵台难欺。邪正淑慝。炯乎若明镜之鉴形。不师而严。不友而诤。不赏罚而劝惩。不蓍龟而趋避。不天堂地狱而升沈。驯而致之。其于道也何有。因易其名曰自知录。是录也。下士得之。行且大笑。莫之能视。奚望其能书。中士得之。必勤而书之。上士得之。但自诸恶不作。众善奉行。书可也。不书可也。何以故。善本当行。非徼福故。恶本不当作。非畏罪故终日止恶。终日修善。外不见善恶相。内不见能止能修之心。福且不受。罪亦性空。则书将安用。矧二部童子。六斋诸天。并世所称台彭司命。日游夜游。予司夺司。元会节腊等。昭布森列。前我后我左右我明目而瞩我。政使我不书彼之书固已密茧丝而析秋毫矣。虽然。天下不皆上士。即皆上士。其自知而不书。不失为君子。不自知而不书。非冥顽不灵。则刚愎自用云尔。人间顾可无是录乎。是故在儒为四端百行。在释为六度万行。在道为三千功八百行。皆积善之说也。彼罢缘灰念之辈。以自为则无论矣。如借口乎善恶都莫思量见有勤而书之者。漫呵曰。恶用是矻矻尔烦心为。则其失非细。嗟乎。世人夏畦于五欲之场。疲神殚思。终其身不惮烦。而独烦于就寝之俄顷。不一整其心虑。亦惑矣。书勤三省。夜必告天。乃至黑豆白豆。贤智者所不废也。书之庸何伤。

　　刻冰莲居士续法喜志序

　　凡夫以欲为喜。欲多而厌生。何也。世乐无常。难乎其续也。智人以法为喜。法弥广而喜弥深。何也。真常之乐。取足于性分。相续而无终穷者也。冰莲居士初志法喜四卷示予。予重寿诸梓。已而又为四卷续之。征言于予。予随喜无倦。作而曰。斯志岂惟续于今之四卷而已。千百世之后。闻法悦心者。当代不乏人。积而为千百卷。何可量也。唯居士寓形欲界。而怡神法窟。不为一身喜。一时喜。而为天下后世喜。其用心亦普矣。是故法无尽。喜无尽。续无尽。而居士之功德亦无尽。

　　无幻禅师语录序

　　予固非知禅者。其于古尊宿升堂入室示众小参。乃至拈提赞颂种种著述类而成编者。未尝不庄诵而乐玩之也。若其奥旨微机。通玄人要。主宾互换。人境交夺。明暗相参。杀活自在。脱义路。超情量。非予劣智所能测识者。不敢妄为之说也。兹无幻古湛禅师既谢世。门人录其语为帙。将锓梓以传。征序于予。予未识禅师之面。而幸获睹禅师之遗言。犹面也。合掌焚香。书此以弁其卷。

　　幻有禅师闲谈晚话二编序

　　予昔参笑岩和尚于京师。幻有兄侍焉。无何。予以病附饷舶南还。而幻有兄侍和尚最久。已而遍历诸方。归老于龙池。顾予衰耄。卧疾深谷。沾沾自濡不足。幻有兄方慨然以建法幢立宗旨为己任。走使千里。遗我闲谈晚话二编。征言以弁。昔人谓驱除杂语言。而此编谆谆皆切要语。闲谈固如是耶。得非因慈悲故。故有落草之谈耶。又德山云。今夜不答话。问话者三十棒。兹乃终宵挥尘。亹亹酬应忘倦。是且与德山相去多少。即谓德山答语如雷幻有不说一字亦可也。岩师往矣。门庭有人。予何幸乐观其盛。

　　直道录序

　　语云。斯民也。三代之所以直道而行也。又曰人之生也直。又曰古之愚也直。生理本直。则无论知愚。而此中耿耿不昧者。三代之民心也。直道也。亦太古无怀葛天氏之民心也。直道也。亦太古之太古。劫初以来光音氏之民心也。直道也。虽欲曲而不可得也。用是上下古今。凡史传之所记录。耳目之所见闻。千百中摘其一二。或共所称誉赞奖而不觉其非者吾抑之。或共所排击贬驳而不觉其是者吾扬之。其扬也。非敢为佞也。其抑也。非敢于无过中求过而为是刻也。民心之直道。盖振古如兹也。傥以为是。唯有道者印焉。苟为不然。幸有以教我。

　　竹窗三笔序

