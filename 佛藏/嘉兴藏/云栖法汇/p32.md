<!-- { "loadSidebar": true } -->
　　古有容斋随笔。予效之竹窗之下。时有所感。笔焉。时有所见。笔焉。从初至再。成二帙矣。兹度八旬。颇知七十九年之非。而自觉其心之未悄然也。奈何久仆乐生之堂。无能勤赵老之屦。于是一榻而走千山。寸晷而游神于百世。所感所见。积之岁月。忽复成帙。虽东语西话。宾叩主酬。种种不一。要归于整饬行门。平治心地而已。余如世谛中事。无关于法化。无补于修进者。则不暇及焉。噫。吾耄矣。胡不囊括瓶守。而喋喋乃尔。噫。吾耄矣。斜阳剩月。能几何时。此而不言。更待何日。苟有利于民物。他何恤为。因以付管城子。

　　谚谟曲典序

　　世谛之言。符于实相。刍荛之言。择于圣人。是故禹拜昌言。而舜察迩言。拜昌言易。察迩言为尤难。人忽之。舜察之。此其所以称大知也。谋臣以牛后悟主。衲僧以饭袋得心。则不必圣经贤传。锦字瑶编。取其足以利人而已。至于排场戏曲。古诗古乐府之余音也。盛行于元。流通于今日。慧业文人。与庸夫孺子。所共传唱而愉情者也。奈何淫荡猥媟之语杂于其间。人祇以侑壶觞供笑谑。而不知反而后和。被围而援琴。是日哭而不歌。歌固宣尼平日所不废矣。乃摘其有裨风化者约为三科。一曰忠孝节义。二曰感慨悲歌。三曰警悟解脱。庶几旁敲暗击。亦娑婆世界以音声为佛事。先以欲钩牵后令入佛智之一端也。噫。抱七年之沉痾者。俟黄于牛喉。割胆于蚺腹。采云母于广连之阴谷。凿空青於越嶲之铜阿。不胜其得之之难。而疗病者顾昭昭乎目前。古所谓善为医者遍地皆良药也。宝训日陈于闹市。金诰时播于梨园。孰为谚乎。孰为曲乎。吾于是谟之典之。

　　跋(散刻及遗稿俱增入)

　　佛说无量寿经跋

　　世传大弥陀经龙舒王居士会四译经文而成之者也。四译者。初译于汉迦娄支谶。曰无量平等清净觉经。次译于曹魏康僧恺。曰无量寿经。次译于吴支谦曰阿弥陀经。次译于宋法贤。曰无量寿庄严经。而菩提流志附译于宝积。曰无量寿如来会。则居士所未及者。居士之会四译也。言简而义周。辞顺而理显。诚哉大有功于净土矣。惜其中颇有未安。如四十八愿。不得不一为整顿。盖汉译止开二十四愿。四十八愿肇始于魏译。而法贤流志二师因之。吴译从汉亦二十四。然四十八愿今古流通。自应宗祖魏译。奈何居士叙愿。较之魏译。或前着后。或后着前。次第紊乱。以参三译。亦各不协。夫译经必据梵本。居士凭何梵本而别为次第乎。于理虽似无妨。于译法大为不顺。用是重录魏译以付剞劂。庶俾后人知有古文在也。又魏译三辈往生皆曰发菩提心。居士乃惟中辈有之。下曰不发。上竟无文。全缺差殊。未审何意。居士神超宝域。身入圣流。殆必成心已亡。虚怀不碍。区区效忠之恳。谅其鉴之矣。

　　董玄宰书法华经跋

　　董太史为其尊人手书妙法莲华经七卷持示予。予忆劝善书云。有人入冥。见冥府诸王及官吏等最重金刚般若妙法莲华二经。夫如来一代时教。至般若乃荡空群相。然后会归于一乘法华之实相。故法华者圣道成终也。太史先是既书金刚般若。今复书此经。凭斯大功德力追厥先亡。岂惟不滞冥途。当必超登净域矣。况乎运入神之笔精。显甚深之佛智。而根本于终天罔极之孝思。是三绝也。今古秘宝。今古秘宝。

　　绣法华经跋(包孝廉心弦请题)

　　昔人谓准老金刚眼在无尽笔尖儿上。何期今日一乘实相正法眼藏乃在闺闱中针尖儿上。而居士以是黼黻先猷。孝亦大矣。夫草木画像尚云作佛根因。况锦绣成文岂非真法供养。居士其宝之。

　　佛遗教经论疏节要跋

　　佛云吾言如蜜。中边皆甜。又云治世语言皆即实相。故三祖不难至道而嫌拣择有以也。今时人喜玄。一大藏教。凡入理深谈竞互传诵。至平易切近处或弁髦之。抑拣蜜于中边。而实相顾不遍耶。嗟乎。最后叮咛言犹在人耳也。镂骨铭肌共报恩。于是乎刻遗教。

　　唐译地藏经跋(比丘性安请题)

　　地藏经译于唐实叉难陀。而时本译人为法灯法炬。不着世代。不载里族。于藏无所考。虽小异大同。理固无伤。而核实传信必应有据。乃比丘性安者。承先志刻唐译易之。其详具如冢宰陆公序矣。或谓是经谆谆乎众生因果地狱名相。无复玄论。不足新世耳目。恶用是订正为。噫。布帛菽粟。平时不如明珠。凶年则为至宝。救末法之凶年。是经其可少耶。若夫众生度尽方证菩提。地狱未空。誓不成佛。探玄上士试终身味之。

　　合刻行愿品弥陀经跋

　　二经合刻者何。良繇行愿一品当全部华严大经。而中云愿命终时。于安乐国莲华化生。面见弥陀。授记作佛。故特合为一帙。普愿法界众生信受奉行者。生唯心华藏之宝莲池。见本性舍那之无量寿。修四字十玄之圆满修多罗。证九品一乘之无上等正觉。

　　较正金刚般若波罗密经跋

　　金刚般若时本有三十二分。藏本原无。近刻者多去分。或曰三十二分沿习已久。而中峰为赵松雪略释亦仍彼分。或曰天亲无著二菩萨有十八住二十七疑。盍择于斯二者而用之。愚意讲解家宜遵二菩萨所定。至于受持读诵。既去分。不若并住与疑俱置不用。而单存本文之为得也。又诸本句字亦复互有参差。莫之画一。学者病焉。蒋子茂浙茂瀗将重刻是经以报罔极之恩。屡叩予为一较正。因于末简识之。

　　梵网经跋(钱居士仰山请题)

　　梵网全帙。古称百有一十二卷。六十一品。今所存心地一品。而分上下。下乃详陈戒相。先之十重。继之四十八轻。号菩萨戒。盖通缁素。均王臣。普六道圣凡众生之所同禀也。兹开元葺古戒坛。焕然维新。将镂是经置之坛前以永范来学。仰山居士钱广诏等来征予言。予唯秘阁张君名镃者曾疏诸经首。辞工而意甚切至。予何言哉。宜重勒彼文。而以予言识岁月于石末。

　　龙舒净土文题辞

　　海虞天池居士严公。厥冢子朴。自幼谆谨天植。敦伦乐善。戒杀放生。修种种懿行。以二十五岁卒。卒之前一日。居士谓曰。尔于斯时。毋杂思。但一心念佛。朴应曰诺。又谓曰。尔忆三人生兜率事乎。若生安养。愿报我。朴应曰诺。又谓曰。从今吾亦一心念佛。朴喜曰。审如是。儿无复虑矣。正容合掌而逝。简其遗笥。得所刻龙舒净土文板。乃取而印施以助往生。袾宏曰。朴之亡世有二疑。应寿不寿。一也。应报不报。二也。寿夭属乎前缘。仁者寿。仁莫如回。而回且夭矣。又生矣。而不报何害。逐逐然必报。是鬼神活计耳。但信龙舒语。复奚疑焉。

　　跋真实居士云栖兰若志

　　大司成冯公为云栖作志未结。长子权奇书其后云。此先君手稿也。欲了未了。可言未言。幸与海内大德酌存之。愚以为未了未言固无害。例如华严仅八十卷。文未足而意已足矣。但所云或疑师不绍西来之宗。而扬西归之教。于此二句阁笔。引而不发。跃如也。今不必续貂。止请诸方此处下一转语。

　　书净土会语后(苏郡以答曹鲁川二书合刻名净土会语)

　　鲁川崇尚华严。是其盛心。本不欲辩。但以其尊华严而抑净土。抑之又抑。痛抑之不少置。则不得不辩。夫舍那释迦弥陀。同而异异而同者也。鲁川已知同异不可偏执。而复定执为异。又鄙之薄之。以华严自负。不应如是。其可疑一也。普贤为华严长子。行愿品有十大愿王导归极乐。而曰华严未尝言及西方可乎。以华严自负。不应如是。其可疑二也。入华严法界不思议解脱。则婆须无厌悉皆参请。而乃不亲万德之弥陀。众艺童音靡不演唱。而乃羞称四字之嘉号。以华严自负。不应如是。其可疑三也。疑者何。疑鲁川通华严而似乎未大通也。故不得不辩。况佛以大慈悯。念末世说此净土法门。鲁川尽力排之。诚恐华严不得入。净土不得生。两皆失之。误人不小。亦不得不辩。

　　净土疑辩跋

　　微休居士鸣道学于靖江。有武城弦歌之风。既致政。厉精华严。镂梵本为方册以便读学。而复弘赞净土。刻予所著疑辩广为流通。夫尚志十玄之门。神栖九莲之域。可谓深契普贤愿王。妙入毗卢性海者矣。惜蚤逝。不令曹鲁川见之。

　　书放生卷后

　　曩余三十有五。为文谓生日不宜杀生。既而五十。为偈谓生日不宜庆生。今兹十易暑寒。一周甲子矣。诸君子知余。又重爱余。不陈仪。以放生庆生。或曰。不杀得矣。如不庆何。噫。如是庆生。庆万物之生也。余惟恐人之不庆生也。或曰。鸟未舒其翼。弋者候于林。鱼未扬其鬣。渔者盈于滨。虽曰苏之。其实枯之。恶在其能放也。噫。翔空入渊。遂厥生者不知其几也。重罹乎钩矢。百未之能一耳。方其献俘于猎师。待烹于庖人。卜兆于馋夫之腹中。死门甘伏。倏焉解之。虽未保所终。而脱刀锯。逃鼎镬。譬之临刑遇赦。其乐为何如也。且西湖歌舞。岁无休时。假令诸君子。春花秋月。朝宴而暮集。一举箸则万钱。一染指则千命。乃今易腥以素。转杀为生。较其得失。奚翅霄壤。不谓之胜举吾不信也。于是迭咏为放生卷。系之辞曰。

上帝好生。下民伤生。舍财求生。图财捕生。繇二念生。故有众生。生无所生。亦无能生。无生不生。是名放生。

　　题杀生炯戒

　　论禽

　　鸡之育其雏也。鹰隼下于空。则奋翼而号呼以护其子。今人爱子亦然。乃日俟其雏之肥以腯也而杀食之可乎。鸡特力不能敌人。而恨可知矣。况复食鸡之不足而食鹅鸭。食鹅鸭之不足而食及于飞空之雀鸽。人生食止一饱。何无厌一至于是。悲夫。

　　论兽

　　虎食群兽。人共恶而捕之戮之。然虎有经旬月而不得一兽之食者。人烹宰无虚日。牛羊犬豕麂鹿獐兔之类不知其几也。人之当捕而戮也甚于虎矣。悲夫。

　　论鳞介

　　人自谓应食肉。不知彼此相食者皆强陵弱也。故虎强于人则食人。然虎有时为人所食。犹迭相胜负也。谁有能食龙者。弱之肉。强之食。宁不信然。是故龙不可陵矣。鱼可陵也而食之。鳅也鳝也鳗也螺蛤虾蟹龟鳖也可陵也而食之。盖与螳螂食蝉雀食螳螂等耳。人也而甘心乎螳螂。悲夫。

　　论虫

　　蜂蚁之勿杀易矣。蚕则为用甚大。自古及今莫之能废也。如之何。噫。夏之衣可葛也。冬之衣可花也。冕可麻。袍可布也。蚕奈何其不可废也。罗绮严身。盖祇取其华饰耳。不罗绮固无害。而乃纳百千万亿生灵于镬汤之中。抽其肠肚。以为吾严身之具。忍乎哉。或又曰。蜂蚁之勿杀宜矣。蚊虱咂我如之何。噫。蚊可帐而避也。虱可放也。奈何蚊虱之必不可贷也。悲夫。

　　刑戒跋

