<!-- { "loadSidebar": true } -->
　　△(八)众事杂式挑运米柴竹木等。立一人领众记过。出则贯珠。归则散步。领众不顾众。罚钱二十文。发梆则举众皆行。不去者纳钱。立一人记名。乱发梆者。罚钱五十文。经忏道场一概辞却。或遇启建水陆则可附行。万不得已。亦可念佛代经忏。凡遇一切处闲谈戏语者。直院库头僧直知客皆可击板三下。三次击板不止者。不散去者。即举入堂。不举同罚。彼此相骂者。先各罚钱四十文。后辩曲直。相打者。先各罚钱一百文。后辩曲直。骂打忍受不回者。与善如式。食时。香灯读食存五观铭。杂语喧乱者。铺堂人夺碗箸。不夺者罚钱二十文。管事人不查者同罚(大堂斋堂二处皆然)。浴室杂话喧嚷者。罚钱十文。浴头不举。罚钱二十文。自至锅边取菜取饭者。罚钱十文。饭头等不举同罚。非病人。非七十老人。另搬粥饭入房。不随众者。罚钱三十文。典座不尝味。罚钱十文。典座等自入库房取物不问者。罚钱十文。库头不举同罚。无事人入库房者罚同上。库头当家两不通知者。各罚钱一百文。库房不通众知。独自一人作帐者。罚钱二百文。暂到房止安僧行善友。乱安轿人工人等者。罚钱一百文。听用牌挨次差遣。填记分明。徇私不公。一事罚钱四十文。僧直举事合宜。而管事人不行。一事罚钱二十文。失事重罚。卖物人至。公府人至。非执事。群聚观看。或胡乱发言。或争竞买物。俱罚钱一百文。冬月围炉。挨班进退。乱挤者罚钱十文。常住物不问自取者。系公用。罚钱十文。若私入己者。罚钱一陪十。废坏常住物。一陪二。瞋心废坏者。一陪十。碗头洗碎。系粗率不仔细者。一陪一。原损欲碎者免陪。乱砍竹木者。一陪五。破坏风水者。一陪百。摈出。乱掘山地者。罚钱五百文。破坏风水者。罚钱一万。摈出。放债取利者。每两罚钱四百文。虽应人急。不取利息者。亦须白常住可否。不白罚同。旧有法名求改者。必本师已故。或本师是邪魔外道。或本师远在三千里外。或本师命其来改。方可。若知客糊涂开入者。罚钱五十文。失事。罚钱五百文。不得已。或为作字。在家单身来求法名。无人识熟者。亦不允。放生所半月一警策。失误。罚钱三十文。看生人挝打生物致损者。罚钱五百文。致死者。罚已摈出。不加守护。致被恶兽伤害恶人盗去者。罚钱三百文。放牧损人花利者。计数双分陪偿。土工及皮作铁作等人久留山中至于四五日者。管事人计工罚钱。乃至十日者。罚工钱三倍。免务及诸罚银。不得仍前库房乱用。其钱悦众管匙。库房收匣。库头即令书记登簿。直院面证。待作福事支用。乱用。一陪十。集众不至。罚钱十文。大集众不至。罚钱三十文。直夜人每夜察单。当举不举。罚钱十文。凡直夜。老者免。幼者亦免(老者七十。幼者十六)。帖单。直院悦众内书记同行。不得独专。独专罚钱五十文。园中种菜。其多生虫豸致伤物命者皆宜少种。可多种瓜茄刀豆羊豆豇豆芝麻等诸物。黑夜入山。罚钱五十文。腊尽行年考(式具别集)。

　　云栖共住规约别集

　　△(一)僧约

　　舍俗入山。单求何事。远离尘阓。专为修行。如或不然。来此何益。今与众约。能相体悉。乃可同居。不肯遵行。毋劳共住。

　　第一敦尚戒德约

　　破根本大戒者出院。诵戒无故不随众者出院。不孝父母者出院。欺陵师长者出院。故违　朝廷公府禁令者出院。习近女人者出院。受戒经年。不知戒相者出院。亲近邪师者出院。

　　第二安贫乐道约

　　饮食不甘淡薄者出院。着艳丽衣服者出院。泛揽经事者出院。争嚫钱者出院。田蚕牧养者出院。聚集男女做世法斋会者出院。

　　第三省缘务本约

　　无故数游人间数还俗舍者出院。习学应赴词章笙管等杂艺者出院。习学天文地理符水炉火等外事者出院。习学闭气坐功五部六册等邪道者出院。好兴无益工作者出院。

　　第四奉公守正约

　　非理募化者出院。侵克信施者出院。擅用招提之物者出院。废坏器用不陪偿者出院。偏众食者出院。不白众动无主僧物者出院。临财背众苟得。临难背众苟免者出院。

　　第五柔和忍辱约

　　破口相骂交拳相打者出院。威力欺压人者出院。侮慢耆宿者出院。

　　第六威仪整肃约

　　戏笑无度者出院。亵渎经像者出院。衣帽故不随众者出院。高声争论。三谏不止者出院。

　　第七勤修行业约

　　无故屡不礼诵者出院。执事慢不行其事者出院。恶人警策昏沉者出院。试经久不通利者出院。不信净土法门者出院。

　　第八直心处众约

　　挑唆彼此斗争者出院。树立朋党者出院。机诈不实者出院。谤讪清规诬毁清众者出院。情识私结不正之友者出院。

　　第九安分小心约

　　大胆生事者出院。谬说经论者出院。妄拈古德机缘者出院。无知著述误人者出院。招纳非人者出院。自立徒众者出院。擅留童幼沙弥者出院。己自不明。好为人师者出院。哄诱他人弟子背其本师者出院。无大故擅入公门者出院。妄议时政得失是非者出院。轻心谤斥先圣先贤者出院。以常住产业与人者出院。侵占人产业者出院。另为烟爨者出院。

　　第十随顺规制约

　　令之不行禁之不止者出院。有过。罚而不服者出院。住寺。名不入僧次者出院。梗法。不容知事人行事者出院。知事人更变成现者出院。凡事不白师友恣意妄为者出院。故与有过摈出人交往者出院。

　　△(二)修身十事

　　未论学佛。先学修身。今开十端。众当谛听。

　　一不欺心

　　谓盗常住物。骗施主物。装佛印经。斋僧起会。造寺铸钟。修桥砌路。如是财物。私己用度。乃至瞒人瞒官。瞒天瞒神。暗昧等事。皆名欺心。

　　二不贪财

　　谓虽不盗骗如前所言。但好积财帛。悭吝不施。置产收息。放债取利。皆名贪财。

　　三不使奸

　　谓当言之事。隐忍不言。当谏之过。坐视不谏。外示痴呆。内藏讥贬。皆名使奸。

　　四不用谋

　　谓不安天命。惟运人谋。或谋住居。或谋徒众。或谋经忏。或谋檀施。或谋作法主。或谋作戒师。乃至交结恶友。出入衙门。情识厚薄。私心好恶。策画营为悖理等事。皆名用谋。

　　五不惹祸

　　谓轻人笑人。叱人谤人。妒人之能。扬人之恶。收人走失。占人产业。好兴词讼。不肯让人。皆名惹祸。

　　六不侈费

　　谓广造房屋。不知惭愧。丰富饮食。不知惭愧。华丽衣服。不知惭愧。多置产业。不知惭愧。精制器用。不知惭愧。轻贱五谷。不知惭愧。恣意佚游。不知惭愧。畜养奴仆。不知惭愧。贿厚狂朋。不知惭愧。皆名侈费。

　　七不近女

　　谓年少尼僧。结为道友。人间妇女。拜作干娘。数往族家。探亲望眷。乃至母未七十。子与同居。不避讥嫌。皆名近女。

　　八不外骛

　　谓趋蹡富室。干谒贵门。或乞诗文。或求扁额。或假权势。或索钱财。终日奔波。不思静守。皆名外骛。

　　九不避懒

　　谓晨昏礼诵。屡至愆违。行务勤劳。慢不随众。皆名避懒。

　　十不失时

　　谓命存呼吸。时不待人。大事未明。寸阴可惜。漠然空过。是名失时。

　　如是前之九事。切宜戒之。最后一言。努力加勉。

　　△(三)直院诫言

　　直院须具四心。一者大慈悲心。恩顾大众。无刻薄故。二者大公直心。犹如明镜。无偏私故。三者大谨慎心。安分守己。无放肆故。四者大勤劳心。竭诚为众。无贪懒故。有如虚当重任。不发四心。苟且因循。耽误大众。伽蓝记过。龙天生瞋。折禄减年。悔之晚矣。慎之哉。

　　△(四)堂铭

　　东铭

一瓦一椽。一粥一饭。檀信脂膏。行人血汗。尔戒不持。尔事不办。可惧可忧。可嗟可叹。

　　西铭

一时一日。一月一年。流光易度。幻形匪坚。凡心未尽。圣果未圆。可惊可怖。可悲可怜。

　　△(五)库铭

物属招提。丝毫难犯。守在尔躬。必敬必惮。清若澄潭。正如直干。无曲无私。何忧何患。一有差池。龙天较勘。凛凛遐风。卖生姜汉。

　　△(六)厨房铭

雪峰饭头。沩山典座。古德芳风。于今未堕。摄尔狂心。慎尔口过。运水搬柴。毋忘这个。堂内坐禅。堂外禅坐。谁信传衣。不离碓磨。

　　△(七)浴堂铭

山巍路远。致其柴薪。瀹釜然火。效其劳勤。一月八浴。丛林罕闻。沙弥戏笑。沸汤交淋。洗心涤虑。日新又新。何以报德。忽悟水因。

　　△(八)定香铭(并式)

大众慧命。系尔一人。尔不顾众。罪归尔身。

　　冬至(四炷)立春(三炷半)春分(三炷)立夏(二炷半)夏至(二炷)立秋(二炷半)秋分(三炷)立冬(三炷半)

　　△(九)受食

　　佛制比丘。食存五观。散心杂话。信施难消。大众闻磬声。各正念。

　　△(十)誓神偈

暗室亏心。神目如电。善恶报应。似影随形。但有早迟。终无漏网。惟兢惟惕。戒之慎之。

　　半月誓神。表清白也。清白与否。惟己自知。人不及知。人虽不知。神实知之。傥有愚夫诳妄对神。自谓神是泥木。或可欺瞒。欲望侥幸逃于恶报。纵使暂时未报。终必受殃。无能逃者。可不惧哉。

　　△(十一)老堂警策

　　佛言人命无常。促於呼吸。少年亦尔。何况老乎。我今殷勤来相警策。惟愿大德。勿以人微而轻其语。当观此身目暗耳聋。发白面皱。背伛腰曲。骨痛筋挛。步履龙钟。精神昏塞。譬诸夕阳西照。光景无多。衰草迎秋。雕零顷刻。故知此身不久。必赴死门。前路茫茫。毕竟何往。大德。诚如己事已办。非愚所知。其或未然。可不猛省无常。战兢惕励。谛思净土。决志往生。放下万缘。一心念佛(结撮回向)。

　　△(十二)病堂警策

　　佛言人命无常。促於呼吸。平人亦尔。何况病乎。我今殷勤来相警策。惟愿大德。勿以人微而轻其语。当观此身四大不调。百骸欲散。饮食渐减。医药无灵。便利床敷。呻吟枕席。譬之鱼游釜内。倏忽焦糜。灯在风前。刹那熄灭。故知此身不久。必赴死门。前路茫茫。毕竟何往。大德。诚如己事已办。非愚所知。其或未然。可不猛省无常。战兢惕励。谛思净土。决志往生。放下万缘。一心念佛(结撮回向)。

　　△(十三)生所警策(分畜食箴附)

