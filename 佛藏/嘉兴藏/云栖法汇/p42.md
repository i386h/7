<!-- { "loadSidebar": true } -->
　　窃伏江汉。稔闻夙德。欲屡通心。恐石头故事。无益悬驰。脱有浮湛。为人增业耳。大师以一人兼三藏之正权。出兹手眼。利尽人天。一切有情。次第归正。上佐皇朝沕穆之风。内合佛祖泥洹之旨。现机密行。弟子固早悉之矣。盖繇世缘未了。至道待时。迹混小王。暂栖弘应。以图不负佛祖。苟有借手禅门。旋颜乐国。则此夺胎五浊。更起三生。实弟子之方便。亦隐俗之微指也。大师成就法界巨细功德。久具佛眼。玄识默会。必知傅大士之不诬。陈智者之有据。则弟子以所著似上。傥得目击而道存乎。偶庐山禅者定虚入浙。一念附呈。至于定虚之与弟子。夙有金针投钵之缘。弟子家居所作所为。及平素驰仰慈德者。定虚自能谭。兹不赘语。伏惟鉴念。季秋五日弟子鉹手书。

　　远荷德音。兼以佳刻。捧读初赞。盖古今一息。生佛等观。虽未卒业。而卓然之见已概得之矣。又于定虚师处得闻高范懿行。千里如面。曷胜庆快。岂非乘夙愿力。示迹王家。而弘度末法者耶。定虚行甚促。不及致详。聊奉山刻数种备一览。

　　答龙池一心禅师

　　弟寓京师普照。计俟瞑目矣。自戊申春。被诸徒捉归还龙池。方冬底。已是气衰力弱。务要强我再据胡床。胡说乱说。谓之上堂小参等。随说随记。至庚戌冬。因病顾之。已累帙。分而为二。曰闲谈。曰晚话。缘小故。匍匐入城。遇吴之矩诸公索语。出示。见故勉刻与诸方共之。然弟惭无福。兹言也。诸方信否未可必。念当斯世。所难遇者。具金刚正眼。兼罕得亡性命底汉子出头为我印正。作倡导语。与诸方增信。是歉。忝吾兄乃同参。故走徒祈一言为引。庶曹源涸而仍流。觉。树枯而再茂云。幸弗吝教之。极荷极荷。

　　忆与吾兄参笑岩和尚于京师柳巷。三十年于兹矣。而兄佩单传之印。倡导东南。废朽卧疾深林。如在井底遥闻雷霆之声而已。惭愧惭愧。向辱手书。兼以诸刻。忻畅夙怀。缘乏便人。久疏音问。偶以贵邑人至。聊寄寸楮。以代问安。谅之谅之。

　　　　又

　　老病残躯。终日床席。忽承谈话远遗。强力略展一二。爽豁鄙怀。惜困甚。未能卒业。久禁笔砚。序引不能奉命。但佛灯久晦。几欲熄灭。而吾兄以振起先宗为己任。弟何敢辞。今实病剧。姑迟迟云尔。

　　答潞安交光法师

　　久闻吾师以鸿儒望族。科第世家。而能顿裂樊笼。高蹈方外。必卓然有见于竭生死尽性能者惟佛堪依。是以披剃居山。清修化世。兼闻一方缁素缙绅靡不宗仰。然犹未详见谛何似。每欲发心参访。辄为缘业所羁。恒以祜薄障深为恨。五载前。忽于蒲之山阴殿下边得师弥陀疏钞读之。见其一文一字。彻上彻下。尽其表里精粗。视昔人或偏于事或偏于理者皆当北面矣。且其文固随经简约而义则汪然浩然莫可涯涘。其于佛之法。藏总持殆尽。然则我师祖关得髓教海穷源者乎。抑或法身大士应现指迷者乎。何尽其意味如此哉。于是率山阴南向稽首再拜。即日命工重刻广施。第鉴之楞严疏刻。已刻成矣。为潞人所督。匆匆北行。不及叙其颠末。无何。蒲中弥陀疏板亦成。寄百部于潞。以献之沈千岁。千岁披阅。极其尊称。随以散施缁素知音者。而王公大人缙绅善信莫不喜奉。亦潞所未有之胜事也。缘是鉴于我师益深倾渴神驰莫可为喻。仰间忽值无外师受托朝海之便。闻千岁亦有师问讯礼数。因附寸楮代参座前。兼奉僭刻楞严着疏。计十二册。百叩乞师海印照临。是非莫隐。更祈不吝回音。遥为示教。则百城不举足。而万里如面侍矣。幸甚幸甚。临楮不胜驰仰之至。统希愍鉴。诸不尽。

　　重蒙佳刻远颁。乍阅一二。已觉精粹微密。如获异宝。忻感忻感。来师返旆甚促。未及遍观。尚俟虚心卒业以扬法施。不肖年衰。况复山川迢递。虽不能亲炙。而神交万里矣。

　　　　又

　　前自无外师北旋。拜领手翰。如面慈颜亲领法语。乃云尚未卒业。故无印证可否。三叹至人珍重。不轻臆断也如此。然日夕南悬。未聆音耗。想无风便故尔也。且于无外转付我师佳刻。开发鄙心蒙昧者极多。不胜缕谢。独于论楞严处有一二可以请益。别载副启。乞师静阅后务示回音。至祝至祝。我师弥陀疏钞。极为时机洪益。当时极力奖山阴。元峰重刻。印百部献沈国主。凡遇学人及知音居士。极口称赞。令熟阅之。以种西升缘种。今秋八月间。一方缙绅宗室及士庶。恳请鉴于今冬立百八期。升座细讲师之疏钞。独惧我师该博精深。旨趣微奥。恐不胜任。勉强领荷。业已成矣。拟于九月半间祝香于师。乞我师遥为加被万万。诸不尽。

　　伏读我师刻中论楞严征心处有云。若论妄心。实在身内。愕然惊悚。斯言若是。则鉴注全差矣。重复披玩经意。最初所征者。元是征妄心。非征真心也。其言不在内不在外不在中间等。正说妄心。非说真心。然此义人多易迷。正以真心亦有三不在义。彼则别有其义。所谓宗同而因别也。然妄心以无体为因。真心以体遍为因。试立量云。妄心是有法。不在内不在外不在中间为宗。因云。无体故。又量云。真心是有法。不在内不在外不在中间为宗。因云。体遍故。是则宗虽似同。而因实天渊也。故斯经破妄心则云无处无体。名毕竟破也。他经于真心虽不立处。而实不破体。以体实有。非可毕竟破也。圆觉云诸幻灭尽非幻不灭是也。十家注解差处固多。至于经初所征之心。皆知征破妄心而已。独或问错误。与师见乃同。虽已入藏。不可从也。至于妄心实在于内。惟人天教中独有此执。全是生死深根。小乘有学但存此疑。而无学位中全证我空。彻悟妄心无体而不在内也。若曰实在。则为有体。又曰于内。并其有处。体处俱有。何以谓之妄心。经云一迷为心。决定惑为色身之内。夫既谓之惑者。表其元不在内而误执在内也。若实在内。何以谓之惑哉。盖众生所执在内我心。如龟毛兔角毕竟无体。故名我空也。此是小乘证极。大乘初门。故涅槃名此为半字教也。然师心或见教中有去后来先之说。而言八识为一期果报之主。结命于身中。故言实在于内耶。此是法相宗中如来顺世间法相而谈。到般若已即破尽。何况顿圆。故般若谓寿者相即谓此也。当知八识中有一分真一分妄。其真即遍法界真心。其妄即身中性命主宰。既谓之妄。岂是实有耶。盖性命在于身中。如月影在于水中。脱体全似。而毕竟实无。正因诈伪如此。所以人乘仙乘天乘皆沉醉于此。不达全空。虚费许多功力。三界尚不能出。敢望佛道。是诚可怜愍也。又当知众生具足真心。而亦具足无明。如金在矿。故现前无有纯真之心。盖纯真即当失众生名。极而言之。惟除如来一位如出矿之金。等觉以下犹在众生之数。以犹有少分无明未全尽也。故众生其心名如来藏心。即八识别名。盖如来二字即其具足之真。而藏之一字即其具足之妄。故佛终实诸经皆作此说。然但泛言显为深意。而不曾说破众生。现前那个即是。惟楞严分明说破。即是六根中无分别见闻觉知是也。若有分别见闻觉知。即是前六识心。故愚者难分识与根也。又当知法相宗中菩萨虽知有赖耶胜心。却全不知六根中具如来藏心即是黎耶实体。以彼教中将六根目为色法。作所缘唯识。不作最胜唯识也。楞严最初征处。呵非推明无体等文。全破前六识心。次指眼根中见性为心十番显胜。乃至推广四科七大。皆发明如来藏心而已。此楞严以前从来未说之旨。故经云。真非真恐迷我常不开演是也。然不是未说如来藏心。但是从来未说六根即是藏心。此正楞严独异诸经处也。此旨泄后。非但教中无有秘密。即宗中无复可藏隐处。诸大老所以忌楞严笺注意在此也。故此经文虽十卷之多。而始终惟破识指根四字而已。故始令眼根中悟。一悟一切悟。终令耳根中入。一入一切入也。故五卷云。汝今欲知俱生无明。生死结根。惟汝六根。更非他物。此即因黎耶中有一分妄故也。又云汝复欲证菩提涅槃。安乐解脱。寂静妙常。亦汝六根。更非他物。此即因黎耶具足全真故也。以是诸祖多言不离身中。不离当处。乃至面门出入。皆谓六根。非谓色身五脏中也。至于不容拟议。不许卜度。皆拨六识。岂复有异旨哉。此略辩别。详在疏中。不知吾师高见以为何如。鉴尝南仰尊师同佛。非敢我慢逞辩。但念生死关系匪轻。至人难遇。不敢错过。所言是非。望师明断。不留回互。幸甚。

　　来谕妄心不在内外中间。甚为精确。又尊制正脉疏所论妄心。亦无不精确。但鄙见云妄亦可在内者。为正在迷时言也。非的论心体也。故云亦可。亦之一字意自明矣。其中又引水冰为喻。虽本自无体。然方其冰时。岂不坚凝一处而失其流动之性乎。妄可言内亦犹是也。非实以为内也。试以一事验之。人正熟睡。欲觉之者。必手挃其身而后觉乎。抑亦手挃虚空而能使之觉乎。必近其身呼之而后觉乎。抑亦远离其身他处呼之而能使之觉乎。此其理自明也。经云一迷为心。决定惑为色身之内。虽然是惑。然正惑时。岂不明明在内。而下即云虽在色身之内。不妨体遍十方。正遍十方。不妨现在身内。则意自明也。尊疏自是经之正旨。鄙见傍出。愿无疑焉。若不傍出此意。外儒相难。无以应之。来云妄心不在内为宗。因云以无体故。今云妄心亦在内为宗。因云以正迷故。冰亦坚凝为宗。因云以正结故。正结之时。明明坚凝。不妨坚凝无体。全体是水。则二意互相成不相违也。

　　答苏州曹鲁川邑令

