<!-- { "loadSidebar": true } -->
　秋中午夜有团团　　光极水轮水底穿
　若向明头问明白　　烟笼雾罩满长川

　　武帝问达磨如何是圣谛第一义。磨云。廓然无圣。帝云对朕者谁。磨云不识。帝不契。磨渡江至少林。帝问志公。志公云。陛下还识此人否。帝云不识。志公云。观音大士传佛心印。

　　师拈云。祖师。见武帝。犹夜梦人。正梦花落鸟空飞。武帝不契。又不契个什么。淆讹不少。武帝只知汉语。不识胡言。所以不契也。

　　颂曰。

　一曲村歌唱未关　　那堪云雨过前山
　西天东土徒来往　　自是胡僧不会闲

　　临济将示灭嘱三圣云。吾迁化后。不得灭正法眼藏圣云。争敢灭。济云。有人问作么对圣便喝济云。谁知正法眼藏。向瞎驴灭却。

　　师拈云。手眼明白。父子亲授即不无要且不会正法眼藏。举拄杖云。是临济不会。三圣不会。也不消得。

　　颂曰。

　春山处处是花红　　好鸟收声苍霭中
　陈烂葛藤千七百　　龙吟虎啸夺全功

　　云岩初参药山。山问什么处来。岩云百丈来。山云。百丈有何言句。岩云有时云一句子。百味具足。山云。咸即咸味。淡即淡味。不咸不淡即常味。作么生是百味具足底句。岩无对。山云。争奈目前生死何。岩云。目前无生死。山云。二十年在百丈。俗气不除。又问海兄更说何法。岩云。有时道三句外省去。六句外会取。山云。三千里外。喜没交涉山又问更说什么法。岩云。有时上堂了。大众下堂次。复召大众。大众回首乃云。是什么。山云。何不早恁么道。岩于言下有省。

　　师拈云。作家师范。语默天然。减一丝肉上剜疮。添一丝眼中着屑。不如不添不减。鬼家活计。云岩言下有省。见个什么道理。药山总是按牛头吃草。云岩亦且俗气不除。

　　颂曰。

　山花烂熳鸟声声　　丈六金身醉里行
　更好多情岩上月　　寒光午夜触人清

　　夹山参船子。船子问垂丝千尺意在深潭离钩三寸子何不道。山拟开口。子便打山落水。才出子又云。道道。山拟开口。子又打。山豁然大悟。点头三下。子云。竿头丝线从君弄。不犯清波意自殊。山进问抛纶掷钓。师意如何。子云。丝悬绿水。浮定有无之意。速道速道。山云。语带玄而无路。舌头谈而不谈。山云。钓尽江波。金鳞始得。山乃掩耳。子云。如是如是。

　　师拈云。折拄杖善能伏虎。破砂盆惟得降龙。输他久历江湖到底不虚声价。落水处心跳眼花。点额时颟顸儱伺。夹山虽然会去。要且只得八成检点。将来全无巴鼻。三番四次。好不唧溜。百拶千锥。受用不尽。古人与么用意。未审图个什么。还会么。千钧之弩。不为鼷鼠发机。

　　颂曰。

　渔歌残夕晚风流　　获得金鳞暗点头
　石女跨鸾襄水畔　　木人骑鹤上杨州

　　药山问高沙弥云。我闻长安甚闹。弥云。我国晏然。山忻然曰。子看经得。请益得。弥云。不看经。不请益。山云。大有人不看经。不请益。为什么不得。弥云。不道不得。自是不肯承当。

　　师拈云。此事向明眼人前举起面目无放处高沙弥道我国晏然。药山转身依例回向。纵是明眼人也。索检点若不检点打失鼻孔。

　　颂曰。

　几人得到深微处　　碧嶂寒云眼放眠
　海底天边光灿烂　　珊瑚撑月正团圆

　　云盖问石霜。万户俱开即不问万户俱闭时如何。霜云。堂中事作么生。盖无对。经半年。乃曰无人接得渠。霜云。道则大煞道只得八成。盖云。和尚又如何。霜云。无人识得渠。

　　师拈云。请佛不出世。祖师不西来。这些子作么生道。纵是什迦达磨。经三祗劫修来。亦只嘴醭醭地。若开口则祸事生也。云盖经半年道得一句。尚是八成。若是十成纵是石霜未敢相许。宗门确无一法系缀。古人一机一境。借路经过。岂许上人门户。

　　颂曰。

　象鼻岩高笑辊毬　　禾山打鼓绝风流
　不知祸事从天降　　识得渠兮接得渠

　　肃宗皇帝问忠国师。百年后所须何物。师云。与老僧作个无缝塔。帝云请塔样。国师良久曰。陛下会么。帝云。不会。师云。吾有法付弟子耽原。请召问之。

　　师拈云。国师胆大心粗。不惧生死。向尊贵位前大开炉韝。星火烧天。高举钳锤。电光掣地。虽然末免堕在窠臼。难以转身。帝云。请师塔样。无理可伸。召耽源露布不少。

　　颂曰。

　圣智聪明振祖风　　国师被拶脸通红
　耽源诏问依然错　　白日瞒天打脱空

　　僧问马大师。离四句绝百非。请师直指某甲西来意大师云。我今日劳倦。不能为汝说。问取智藏。僧问藏藏云。何不问和尚僧云。和尚教来问。藏云。我今日头痛。不能为汝说。问取海兄去。僧问海。海云。我这里却不会。僧举似大师。大师云。藏头白。海头黑。

　　师拈云。佛祖出世。你无星事。他无星事。你支吾。他支吾。要知他父子话头落处么。拈拄杖云。黑白分明。勿劳拟议。走杀衲僧。所以如此。

　　颂曰。

　金风撼树叶频飘　　万壑千岩凋不凋
　却笑竹梅松顶月　　依然常在伴禅曹

　　药山久不升座院主白云。大众久思示诲。请和尚为众说法。山令打钟。众方集。山升座良久。便下座归方丈。主随后问云。和尚适来许为众说法。云何不垂一言。山云。经有经师。论有论师。争怪得老僧。

　　师拈云。一不作。二不休。蒲团禅板闹啾啾。一不休。二不作。佛殿三门空落落。经有经师。论有论师。争怪得老僧。是则是。令人疑着。药山将此等茶饭搭在面前。且不问你吃得吃不得。座中有吃得的衲僧么。不知葛藤遍地。

　　颂曰。

　五教三乘各有师　　无端平地溺千泥
　觉花梵苑虽寒落　　万紫千红获一枝

　　百丈上堂。常有一老人听法。一日不去。丈乃问何人。老人云。某甲子过去迦叶佛时。曾住此山。有学人问大修行人还落因果也无。对他道不落因果。堕野狐身五百生今。请和尚代一转语。丈云不昧因果。老人子言下大悟。

　　师拈云。圆阤阤。光烁烁。活泼泼。转辘辘。落也古殿寒蟾昧也天高地阔。这一念子。他因甚五百生作野狐身。正好着眼。学者往往将不昧。谓其明也。不知涅槃心易晓。差别智难明。

　　颂曰。

　脱落皮肤换却毛　　到家方识主人高
　沩山便向牛书字　　任使丛林自贬褒

　　云门大师云。光不透脱有两般病。一切处不明。面前有物。是一透得一切法。隐隐地似有个物相似。亦是光不透脱。又法身亦有两般病。得到法身为法执不忘己见犹存。堕在法身边。是一直饶透得放过。即不可仔细检点。将来有什么气息亦是病。

　　师拈云。良骑追风兮。夫子读文。大鹏搏云兮。鲁班轮斧。通身枷锁。太郎当劫外。如今口打鼓。大众云门。要且不识法身。脓滴滴。血沥沥。检点将来。几合消得。何故脱体溃烂。向什么处下手。好淆讹。争怪得法身病在。

　　颂曰。

　凤凰池上几番来　　云雾弥漫一扫开
　悟道如麻还似粟　　与谁把手上高台

　　地藏问修山主甚处来。修云。南方来。藏云。南方近日佛法如何。修云。商量浩浩地。藏云。争如我这里种田博饭吃。修云。争(奈三)界何。藏云。你唤什么作三界。

　　师拈云。村歌社舞。马大师不少盐酱。诸方只知饱食高眠。敢保不会祖师意在且祖师意毕竟作么生会。三日一风。五日一雨。秋来稻上场。岁岁要如此。地藏与修山主道。未审也曾端的来么。一人似吃饭未饱一人饮水着噎。虽然二俱失利。

　　颂曰。

　种田吃饭家常事　　就里淆讹反妙玄
　默坐少林提正令　　一花五叶谩相传

　　廓侍者问德山。从上诸圣向什么处去也。山云。作么作么。廓云。敕点飞龙马。跛鳖出头来。山便休去。来日山欲出廓。过茶与山。山抚廓一下。廓云。这老汉方始瞥地。山又休去。

　　师拈云。一处通千处万处。通一处。会千处。会万处。会无量无边。香(水海)三千大千华藏界。德山老人嘴卢都。大似脚根未点地。虽然据我勘也是囫囵吞枣。廓侍者不识用处。已自百拶碎了。诸方持谕。谓之虾跳不出斗。

　　颂曰。

　一声雷雨振前山　　万象森罗尽转颜
　不语语时真语语　　三贤十圣那能攀

　　僧问赵州。狗子有佛性也无。州云。有。僧云。既有为什么却撞入这个皮袋。州云。为他知而故犯。又有僧问狗子还有佛性也无。州云无。僧云一切众生皆有佛性。狗子为什么却无。州云。为伊有业识在。

　　师拈云。左眼半斤。右眼八两。千山万山春色浓万山千山秋气爽。赵州古佛落有无。大似抓头不是痒。只如达磨面壁。神光断臂。此岂不是狗子有佛性。及乎返西天。礼三拜汝得吾髓。此岂不是狗子无佛性。西来祖意无别说。

　　颂曰。

　自家冷暖自家知　　涉水登山更是谁
　才子意高心胆大　　笔头点墨振瑶池

　　雪峰示众云。南山有一条鳖鼻蛇。汝等诸人切须好看。长庆云。今日堂中。大有人丧身失命。僧举似玄沙沙云。须是棱兄始得。虽然如是。我即不与么。僧云。和尚作么生。沙云。用南山作么。云门以拄杖撺向前作怕势。

　　师拈云。八面狂风。五湖波浪。飘飘落落兮也是不着。便只如上不见诸佛。下不见众生。长庆玄沙门被雪峰惑乱当下有得手的衲僧。痛与掀翻一场。庆快拈拄杖云照顾脚下。

　　颂曰。

　一条拄杖从拈弄　　万别千差总豁如
　松直鹤长根本事　　莫犹缄口坐茅庐

　　风穴在郢州衙内上堂云。祖师心印。状似铁牛之机去即印住。住即印破。只如不去不住。印即是不印即是。有卢陂长老出问云。某甲有铁牛之机。请师不搭印。穴云。惯钓鲸鲵沉巨浸。却嗟驻步辗泥沙。陂伫思。穴喝云。长老何不进语。陂拟议。穴打一拂子云。还记得话头么。试举看。陂拟开口。穴又打一拂子牧主云。佛法与王法一般。穴云。见个什么。牧云。当断不断。返招其乱。穴便下座。

　　师拈云。嫩笋细茶。松风石枕。也索是家里人方知滋味。风穴权衡太过。不能决断。牧主饶舌。俗气未除。凡谓铁牛之机。将示卢陂出阵当锋。可惜龙头蛇尾。大众会么。彼彼此此。啰啰哩哩。疑出囚人口。花开石碓嘴。

　　颂曰。

　天赋灵机自陆沉　　当人错过谩追寻
　窗前梅白枝枝玉　　砌下黄花朵朵金

