<!-- { "loadSidebar": true } -->
　　晋沙门耆域者。天竺人也。自西域浮海而来。将游关洛。达旧襄阳。欲寄载船北渡。船人见梵沙门衣服敝陋。轻而不载。比船达北岸。耆域亦上。举船皆惊。域前行。有两虎迎之。弭耳掉尾。域手摩其顶。虎便入草。于是南北岸。奔往请问。域无所应答。及去有数百人追之。见域徐行。而众走犹不及。惠帝末。域至洛阳。洛阳道士往礼。域不为起。译语讥其服章。曰。汝曹分流佛法。不以真诚。但为浮华求供养耳。见洛阳官曰。忉利天宫。仿佛似此。当以道力成就。而生死力为之。不亦勤苦乎。尚方中。有一人废病数年垂死。域往视之。谓曰。何以堕落。生此忧苦。下病人于地。卧单席上。以应器置腹上。纻布覆之。梵呗三偈。梵咒数千语。寻有臭气满屋。域令人举布。见应器中如污泥者。病人遂瘥。长沙太守滕永文。先颇精进。时在洛阳两脚风挛经年。域为咒。应时得申。满水寺中。有思惟树先枯死域向之咒。旬日树还生茂。时寺中有竺法行。善谈论。时以比乐令。见域稽首曰。已见得道证。愿当禀法。域曰。守口摄意身莫犯。如是行者度世去。法行曰。得道者当授所未闻。斯言八岁沙弥亦以之诵。非所望于得道者。域笑曰。如子之言。八岁而致诵。百岁不能行人皆知敬得道者。不知行之即是得。京师贵贱赠遗衣物。以数千亿万。悉受之临去封而留之。惟作幡八百枚。以骆驼负之。先遣随佑客西归天竺。域发送者数千人。于洛阳寺中中食讫。取道。有人于是日发长安来。见域在长安寺中。又域所遣佑客及骆驼达炖煌河上。逢佑客弟于天竺来云。近炖煌寺中。见域弟子漯登者云。于流沙北。逢域。言语款曲。计其旬。又域发洛阳时也。而其所行盖已万里。

　　隋终南山梗梓谷释普安。姓郭氏。雍州北泾阳人也。仪轨行法。独处林野。专崇禅思。常读华严。手不释卷。遵修苦行。亡身为物。常游山野。用施禽兽。虎豹虽来。臭而不食。值周废教。恒共硕德三十余僧。避地终南。行乞资给。皆获免难。时于子午虎林雨谷合涧之侧。凿龛结庵。初住龛时。上有大石正当其上。恐落掘出。逐峻崩下。安默念曰。愿移余处。莫碎龛窟。石遂送避余所。大众共怪安曰是华严经力也。后于龛东石壁涧左。有索陀者。川乡巨害。纵横非一。阴疾安德。恒思诛殄。与伴三人。持弓挟刃。攘臂放箭。箭不离弦。手张不息。怒眼舌噤。立住经宿声相通振。远近云会乡人稽首归诚请救。安曰素了不知。岂非华严力也。若欲除免但令忏悔。如语教之。方蒙解难。又龛西魏村张晖者。以盗为业。夜往安所私取佛油瓮受五斗。背负而去。既至院门。迷昏失性。若有所缚。不能得动。眷属乡村。同来为谢。安曰余不知也。盖华严力也。语令忏悔得脱。有龛南张乡者。来盗安钱。袖中持去。既达家内写而不出。口噤无言。即寻归忏。服过而去。又有程郭村程晖和者。颇怀信向。恒来安所。听受法要。因患身死。已经两宿。缠尸于地。伺欲棺敛。安时先往鄠县。返还在道。行达西南之德行寺。东去晖村五里。遥唤程晖和。田人告曰。和久死矣。安寻至村。厉声大唤。和遂动身。傍亲乃割所缠绳令断。安入其庭。又大唤之。和即忽起。匍匐就安。安令屏除棺器。覆一筥笭。以当佛坐。令和绕旋寻服如故。安愈风声。摇逸。道俗崇向。

　　隋东都宝扬场释法安。姓彭鸦孤人。少出家太白山。九陇精舍。慕禅为业。粗食敝衣。到开皇中。来至江都。王闻召入。相见如素。王所游履必赍随从。及驾幸泰山。时遇渴乏。四顾惟岩。无由致水。安以刀刺石引水。崩注用给。王大嗟之。问何力致。答王力使尔。及从王入碛。达于泥海中。应遭变怪。皆预避之。无得损败。与王入谷。见一僧着敝衣。乘白驴而来。王问何人安曰斯朗公来迎引也。及至寺中。又见一神。状甚伟大。王又问之。答曰此太白山神。从王者也。春秋八十有八将终。告帝曰。安亡后百日。火起宫内。须慎之。及至寒食油沸上焚。夜中门闭。三院宫人。一时焚死。每呈所表。各获灵征。

　　唐兖州邹县人姓张。曾任县尉。贞观十六年。欲诣京赴选。途经太山。因而谒庙。庙中府君。及夫人。并诸子等。皆现形像。张时遍礼拜讫。至于第四子傍。见其仪容秀美。张咒曰。但得四郎交游。诗赋举措。一生分毕。何用仕宦。及行数里。忽有数十马。挥鞭而至。从者云是四郎。四郎曰。向见兄垂殷。故来仰谒。因而言曰。兄欲选。今岁不能得官复恐前途将有灾难。不复须去也。张不从。执别而去。行经一百里。张及同伴夜行。被贼劫掠。装具并尽。张遂咒曰。四郎岂不相助。有顷四郎车骑毕至。即令左右追补。其贼颠仆迷惑。却来本所。四郎命人决杖数十。其贼髀膊皆烂。已而别去。四郎指一大树。兄还之日。于此相呼。是年张果不得官。归至本期处大呼四郎。俄而即至。乃引张云。相随过宅即有飞楼绮观。架迥陵虚。雉堞参差。非常壮丽。侍卫严峻。有同王者所居。张既入中。四郎云。须参府君。始可安坐。乃引入十余重门。至大堂下谒拜。见府君非常伟绝府君命侍宜曰。汝乃能与我儿交游深为善道。宜停一二日宴聚。随便好去。即令引出别馆。盛设珍羞。海陆毕备。丝竹奏乐。歌吹盈耳。经一宿。张至明且。游戏庭序。窥一院。正见其妻。于众官前。着枷而立。张还堂中。意甚不悦。四郎问其故。张具言之。四郎大惊云。不知嫂来此也。即日往造诸司法所。其类乃有数十人见四郎来。咸走下阶。并足而立。以手招一司法近前。具言此事。司法曰须白录事知。遂召录事。录事回司法断云。此妇女堪别案内。常有写经持斋功德。不合即死遂放令归。张与四郎涕泣而别。四郎嘱云。惟作功德可以益寿。张乘本马其妻从四郎借马。与之同归。妻虽精魄。事同平素。行欲至家。去舍可百步许忽不见。张大怖惧。走至家中。即逢儿女号哭。又知已殡。张即呼儿女急往发之。开棺见妻忽起即坐。辴然笑曰。为忆儿女。勿怪先行。于是即稣。

　　述异记曰。南康雩都县。沿江三里。名梦口。有穴状如石室。常有神鸡。色如好金。出此穴中。奋翼回翔。长鸣响彻。见之辄飞入穴中。因号此石为金鸡石。昔有人乘舟。至此崖数里。有一人通身黄衣。担两笼黄瓜求寄载之。黄衣人乞食。船主与之。食讫船至崖下。船主乞瓜。此人不与。仍唾盘上。径上崖。直入石中。船主初甚忿之。见其入石。始知神异。取向食器视之。见盘上悉是黄金。吴录曰。日南北景县。有火鼠。取毛为布。烧之而精。名火浣布。搜神记曰。昆仑之墟。有灾火之山。山上有鸟兽草木。皆生于灾火之中。故有火浣布。非此山草木之皮。则兽之毛也。魏文帝时。西域使人献火浣布袈裟。即是明验。

　　感通篇

　　述意

　　大唐沙门玄奘法师。以贞观三年季春。吊影单身西寻圣迹历雪山。诸蕃梵国。具观佛法。又过雪山。达印度。经十年后。返从葱岭南。雪山北。东归于阗娄兰等。凡经一百五十余国。至贞观十九年冬初。方达京师。奉诏译经。兼敕令撰出西域行传一十二卷。

　　圣迹部

