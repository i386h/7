<!-- { "loadSidebar": true } -->
　　隋蜀部灌口山。竹林寺释道仙。本唐居国人。以游贾为业往来吴蜀。集积珠宝。向直十万贯。后达梓州牛头山。值僧说法。深悟财累。乃沉江顿舍。便投灌口山竹林寺出家。结志不群。端坐静室。寂若虚空。时遭酷旱。百姓惶忧。苗稼失色皆来请祈。仙即往龙穴。以杖叩门唤曰。众生何为嗜眠。如语即寤。当时玄云四合。大雨普沾。隋蜀王秀。作镇岷洛。寻遣追。不承命。王勃然动色。亲领兵仗。往彼擒之。必若固违。可即加刃。仙闻兵至。傍若无人。被僧伽梨已。端坐禅诵。王达山足。忽降雨杂注。雹雪雷奔。水涌须臾满川。军藏无计。并忧没命。事既窘迫。乃忏悔归依。遥礼仙德。垂云忽散。山路清夷。得达仙所。王躬尽敬。一心归忏。仙为说法。重发信心。乃殷勤奉请。邀还成都至静寺。举郭恭敬。号为仙阇梨。

　　士女篇

　　劝导

　　出家造恶极难。如陆地行船。在家起过即易。如海中泛舟。又出家修道易为。在家修福甚难。是知生死易染。善法难成。又贤愚经云。出家功德。其福甚多。若放男女奴婢。若听人民。若自己身。出家入道。功德无量。高于须弥。深于巨海。广于虚空。佛在世时。王舍城中。有一长者。名曰福增。年过百岁。家中大小。莫不厌贱。闻说出家功德无量。即来佛所。求欲出家。值佛不在。即便往至舍利弗所。舍利弗见老不度。如是五百大阿罗汉。皆悉不度。即出寺门。住门闾上。发声大哭。世尊后至。种种慰喻。即告目连。令其出家。目连即与出家授戒。复常为诸年少比丘之所激切。便欲投河没水而死。目连观见。以神通力。接置岸上。问知因缘。目连念言。此人不以死怖之。无由得道。即令至心捉师衣角。飞腾空虚。到大海边。见一新死端正女人。见有一虫。从其口出。还从鼻入。复从眼出。从耳而入。目连观已。舍之而去。弟子问言。是何女人。答言。此是舍卫城中大萨薄妇。容貌端正。世间少双。其妇常以三奇木头擎镜照面。自睹端正。便起憍慢。深自爱着。夫甚敬爱。将共入海。海恶船破。没水而死。漂出岸上。此萨薄妇。由自爱身。死后还生。在故身中。作此虫也。舍虫身已。堕大地狱。受苦无量。小复前行。见一女人。自身负铜镬。枝镬着水。以火然沸。脱衣入镬。肉熟离骨。沸吹骨出在外。风吹寻还成人。自取肉食。福增问师。是何女人。其师答言。舍卫国中。有优婆夷。敬信三宝。请一比丘。一夏供养。在于陌头作房安置。自办种种香美饮食。遣婢送之。婢至屏处。选好先食。余与比丘。大家觉问。汝不偷食不。婢答言不。比丘食讫。有残与我。我乃食之。若我先食。使我世世自食身肉。以是因缘。先受华报。后堕地狱。次小前行。见一肉树。多有诸虫。围唼其身。无有空处。叫唤啼哭。如地狱声。弟子问师。是何树耶。目连答言。是濑利吒。营事比丘。以自在故。费用僧物。华果饮食。送与白衣。以是因缘受此华报。后堕地狱。唼树诸虫。即尔时得物之人。次复前行。见一男子。兽头人身。诸恶鬼神。手执弓弩。三只毒箭。镞皆火然。竞共射之。洞身焦然。福增问师。此何人耶。目连答言。此人前身作大猎师。多害禽兽。故受斯苦。于后命终。堕大地狱。次复前行。见一骨山。其山高大。七百由旬。能障蔽日。使海阴黑。尔时目连于此骨山。一大肋上。往来经行。弟子问师。是何骨山。师答福增言。汝欲知者。此即是汝故身骨也。福增闻已。心惊毛竖。惶怖汗出。白言愿说本来因缘。目连告曰。生死轮转。无有边际。造善恶业。终无朽败。必受其报。昔过去时。此阎浮提。有一国王。名曰法增。好喜布施。持戒闻法。慈悲众生。不伤物命。正法治国。满二十年。其间闲暇。共人博戏。时有一人。犯法杀人。臣以白王。值王戏言。随国法治。即依律断。杀人应死。寻即杀之。王戏罢已。问诸臣言。罪人何所。臣答杀竟。王闻是语。闷绝躄地。水洒乃苏。垂泪而言。官臣妓女象马七珍悉皆住此。唯我一人。独入地狱。我今杀人。当知便是旃陀罗王。即舍王位。入山自守。其后命终。生大海中作摩竭鱼。其身长大七百由旬。诸王大臣。自恃势力。枉克百姓。杀戮无边。命终多堕摩竭大鱼。多有诸虫唼食其身。身痒揩山。杀虫汗海。血流百里。鱼一眠时。经于百岁。饥渴吸水尔时适有五百贾客。入海采宝。值鱼张口。一时同声称南无佛。鱼闻佛声。闭口水停。贾人得活。鱼饥命终。生王舍城。作汝身也。鱼死之后。夜叉罗刹。出置海岸。肉消骨在。作此骨山。法增王者。汝身是也。缘杀人故。堕海作鱼。福增闻已。深畏生死。观见故身。解法无常。得阿罗汉果。

　　入道篇

　　引证

　　如杂宝藏经云。昔卢留城。有优陀羡王。聪明解达。饶大智慧。有一夫人。名曰有相。端正少双。兼有德行。王甚爱敬。时彼国法。诸为王者。不自弹琴。尔时夫人在于曲室。共王欢戏。自恃王宠。遣王弹琴。自起为舞。初举乎时。王素善相。睹见夫人。死相已现。计其余命。不过七日。王即舍琴。惨然长叹。夫人白王。受王恩宠。敢于曲室。求王弹琴。自起为舞。用为欢乐。有何不适。舍琴长叹。愿王告语。王不肯答。殷勤不已。王以实答。夫人闻之。甚怀忧惧。即白王言。我闻石室比丘尼。若能信心。出家一日。必得生天。我欲出家。愿王听许。王爱情重。语夫人言。至第六日。当听汝去。汝有善心。求欲出家。若得生天。必来见我。我乃听去。作是誓已。夫人许可。至六日。便得出家。受八戒斋。即于其日。饮石蜜浆。腹中绞结。至七日旦。即便命终。乘是善缘。得生天上。忆本誓故。来诣王所。光明炽盛。遍照王宫。时王问言是谁。答言我是王妇。有相夫人。王喜白言。愿来就座。答言我今观王。臭秽叵近。但以先誓。故来见王。王闻是已。心开意解。而自叹言。今彼天者。本是我妇。出家一日。便得生天。神志高远。而见鄙贱。我今何故而不出家。我曾闻说天一爪甲。直一阎浮提地。我此一国。有何可贪。作是语已。舍位与子。出家修道。得阿(罗汉)。

