<!-- { "loadSidebar": true } -->
　　昔邺中。有竺佛图澄者。四域人也姓帛氏。少出家。清贞务学。诵经数百万言。善解文义。虽未读此土儒史。而与诸学士论辩疑滞。皆暗若符契。无能屈者。以晋怀帝永嘉四年。来适洛阳。志弘大法。善诵神咒。能役使鬼物。以麻油杂胭脂涂掌。千里外事。皆彻见如对面。又听铃音以言事。无不效验。时石勒屯兵葛陂。专以杀戮为威。沙门遇害甚众。澄悯念苍生。欲以道化勒。于是杖策到军门。勒大将郭黑略。素奉法。澄即投止略家。因而勒召澄问曰。佛道有何灵验。澄知勒不达深理。与言曰。至道虽远。亦可以近事为证。即取应器盛水。烧香祝之。须臾生青莲华。光色曜目。勒由此信伏。澄因而谏曰。夫王者德化洽于宇内。则四灵表瑞。政弊道消。则慧孛着现。休咎随行。斯乃古今之常征。天人之明诫。勒甚悦之。凡应被诛残蒙其益者。十有八九。勒后因忿。欲害诸道士。并欲苦澄。澄乃避至黑略舍。告弟子曰。若将军信至。问吾所在者。报云不知所之。信人寻至。觅澄不得。使还报勒。勒惊曰。吾有恶意向圣人。圣人舍我去矣。通夜不寝。思欲见澄。澄知勒意悔。明旦造勒。勒曰。昨夜何行。澄曰。公有怒心。昨故权避。公今改意。是以敢来。勒大笑曰。道人谬耳。襄国城堑。水源在城西北五里团。丸祠下。其水暴竭。勒问澄曰。何以致水。澄曰。今当敕龙。勒字世龙。谓澄嘲己。答曰。正以龙不能致水。故相问耳。澄曰。水泉之源。必有神龙居之。今往敕语。水必可得。乃与弟子法首等数人。至泉源上。其源故处。久已干燥。坼如车辙。从者心疑。恐水难得。澄坐绳床。烧安息香。祝愿数百言。如此三日。水忽然微流。有一小龙。长五六寸许。随水来出。诸道士竟往视之。澄曰。龙有毒气。勿临其上。有顷水大至。隍堑皆满。勒登位已后。事澄弥笃。时石葱将叛。其年澄诫勒曰。今年葱中有虫。食必害人。可令百姓无食葱也。勒颁告境内慎无食葱。到八月石葱果走。勒益加尊重。有事必咨而后行。号大和尚。

　　宋京师有释杯渡者。常乘木杯渡水。初在冀州。神力卓越。世莫能测。至孟津河。浮木杯于水。凭之渡河。无假风棹轻疾如飞。俄而渡岸。达于京师。年可四十。衣不蔽身。或严冰扣而洗浴。或着屐上山。或徒行入市。唯荷一芦图子。后欲往瓜洲。于江测航人告渡不肯载之。复累足杯中。顾盻吟咏。杯自然流。直渡北岸。向广陵遇村舍有李家。设八关斋。先不相识。乃直入斋堂而坐。置芦图于中庭。众以其形陋。无恭敬心。李见芦图当道。欲遗置墙边。数人举不能动。渡食竟提之而去。笑曰。四天王福于李家。于时有一竖子。窥其图中。见四小儿。并长数寸。面目端正。衣裳鲜洁。于是追觅。不知所在。后三日乃见在西界蒙笼树下坐。李礼拜请还家。一月供养。渡不甚持斋。与俗不殊。沛国刘兴伯。为兖州刺史。遣使邀之。负图而来。兴伯使人举视十余人不胜。伯自看。唯见一败衲。及一木杯。后还李家。复二十余日。清旦忽去。乃合境闻有异香。觅之见在北岩下。铺败袈裟于地。卧之而死。头前脚后。皆生莲华。华极鲜香。邑共殡葬之。后数日。有人从北来。见渡负芦图行。向彭城。乃共开棺。唯见靴履。

　　宋蜀齐后山有释玄畅姓赵。河西金城人。少时家门为北兵所灭。祸将及畅。番师见畅而止之曰。此儿目光外射。非凡童也。遂获免。仍往凉州出家。其后煽虐。剪灭佛法。害诸沙门。唯畅得走。以元嘉二十二年闰五月十七日。发自平城。路游代郡。上谷。东跨太行。经历幽冀。南转。将至孟津。唯手把一朿杨枝。一把葱叶。众骑追逐将及。乃以杨枝击沙。沙起天暗。人马不能得前。有顷沙息。骑已复至。于是投身河中。唯以葱叶内鼻孔中。通气度水。以八月一日。达于杨州。洞晓经律。深入禅要占托吉凶。靡不诚验。

　　灵鬼志曰。太元十二年道人外国来。能吞刀吐火。吐珠玉金银。行见一人担担。上有小笼子。可受升余。语担人云。吾步行疲极。寄君担。担人甚怪之。虑是狂人。便许可。答云若见许。政欲入笼子中。担人逾怪。下担入笼中担之。亦不觉重。行数十里。树下住食。担人呼共食。云我自有食。止住笼中。出饮食器物。罗列肴膳。丰腆亦办。反呼担人食。未半语担人。我欲与妇共食。即复口出一女子。年二十许。衣裳容貌甚美。二人便共食。食欲竟。其夫便卧。妇语担人。我有外夫。欲求共食。夫觉。君勿道之。妇便口中出一年少丈夫。共食有顷。其夫动如欲觉。其妇以外夫内口中。次及食器物。此人即至国中。有一家大富。货财巨万。而性悭吝。语担人。吾试为君破奴悭。即至其家。有好马甚珍之系在柱下。忽失去。寻索不知处。明日见马在五升罂中。终不可破。便语言。君作百人厨以周穷乏。马得出耳。主人即狼狈作之毕。马还在柱下。明旦。其父母老在堂上。忽复不见举家惶怖。不知所在。开妆器。忽见父母泽壶中。往守请之。云当更作千人余食。饴百穷者。乃当得出。既作。其父母自在床上。

　　祭祠篇

　　献佛部

　　诸佛神力。不可思议。众生业力。亦不可思议。昔有一贫人。作是思惟。当诣天祠。求于现世饶益财宝。作是念已。语其弟言。汝可勤作田。好为生计。勿令家中有所乏短。便将其弟往至田中。此处可种胡麻。此处可种大小麦。此处可种禾大小豆等。示彼种处已。向天祠中。为祠弟子。作天斋会。香华供养。香泥涂地。昼夜礼拜。求恩请福。希望现世增益财产。尔时天神观彼人。先世了无布施因缘。今虽精勤求请。徒作勤苦。将无有益。便化为弟。来向祠中。时兄语言。女何所种。来复何为。化弟白言。我亦欲求请天神。求索衣食。我虽不种。以天神力。田中谷麦。自然足得。兄责弟言。何有田中不下种子。望有收获。无有是事。时彼天神。还复本形。即说偈言。汝今自说言不种无果实。先身无施因。云何今获果。若欲得财宝。应当净身口。而作布施业。以求将来果。

　　感应缘(三验)

　　晋张应者。历阳人。事淫祀。咸和八年。妻得病。应请祷。财产略尽。妻法家弟子也。谓曰。今病日困。求鬼无益。乞作佛事。应许之。往精舍中。见竺昙铠。昙铠曰。佛如愈病之药。见药不服。虽视无益。应许当事佛。昙铠与期明日往斋应归。夜梦见一人。长丈余。从南来入门曰。汝家不净。见昙铠随后曰。始欲发意。未可责之。应眠觉。便炳火。作高坐。及鬼子母座。昙铠明往。应具说梦。遂受五戒。斥除神影。大设福供。妻病即间。寻都除愈。咸康二年。应至马沟籴盐。还泊芜湖浦宿。梦见三人以钢钩钓之。应曰我佛弟子。牵终不置。钓将北去。下一阪岸。岸下见有镬汤刀剑楚毒之具。应时悟是地狱。欲呼师名。忘昙铠字。但唤和尚救我。亦时唤佛。有顷。一人从西面来。形长丈余。埶金杵欲撞此钓人曰。佛弟子也。何入此中。钓人怖散。长人引应去。谓曰汝命已尽。不复久生可暂还家。颂呗三偈。并取和上名字。三日命过。即生天矣。应既苏。即三日持斋颂呗。遣人疏取昙铠名。至日中食毕。礼佛。澡洗着衣。如眠便尽。

　　宋陈安居者襄阳县人也。伯父少事巫俗。鼓舞祭祀。神影充满其宅。父独敬信释法。旦夕斋戒。后伯父亡无子。父以安居绍焉。安居虽即伯舍。而理行精求。淫飨之事废不复设。于是遂得笃病。而发为歌神之曲。迷闷惛僻。如此者弥岁。而埶心愈固。家人并谏之。安居不听。经积二年。永初元年。病发遂绝。但心下微暖。至七日夜。守视之者。觉尸足间。如有风来。飘衣动衾。于是而苏。有声。既而稍能转动。末求饮浆。家人嘉之。问从何来。安居说云。初有人若使者。将刀数十呼将去。从者欲缚之。使者曰此人有福。未可缚也。行可三百里许。至一城府。楼宇甚整。使者将至数处。如局司所居。末有人授纸笔。与安居曰。可疏二十四通死名。安居即如言疏名成数通。有一侍从。内出扬声大呼曰。安居可入。既入。称有教。付刺奸狱吏。两人。一云与大械。一云此人颇有福。可止三尺械。疑论不判。乃共视文书久之。遂与三尺械。有顷。见有贵人。翼从数十。形貌都雅。谓安居曰。汝那得来。安居具陈所由。贵人曰。汝伯有罪。但宜录治以先植小福。故暂得游散。乃敢告诉。吾与汝父。幼少有旧。见汝依然。可随我共游观也。狱吏不肯释械。曰府君无教。不敢专辄。贵人曰。但付我。不使走逸也。乃释之。贵人将安居遍至诸地狱。备观众苦。游历未竟。有传教来云。府君唤安居。安居忙惧。求救于贵人。贵人曰。汝自无罪。但以实对。必无忧也。安居至合。见有钳梏者数百。一时俱进。安居在第三。既至阶下。一人服冠冕。立于囚前。读诸罪簿。须臾。赤官具读名牒。为伯所诉云云。府君曰。此人事佛。大德人也。其伯杀害无辜。訾诳百姓。罪宜穷治。以昔有小福。故未加罪。伯今复谤诉无辜。教催录取。未及至。而府君遣安居还。安居出至合。局司云君可拔却死名。于是安居以次抽名既毕。欲向谢贵人。贵人亦至。云知汝无他。得还甚善努力增修功德。

　　梁九江庐山东林寺。释僧融。曾于江陵劝一家受戒奉佛。适有神庙。不复宗事。融便彻取送寺。至七日后。主人母见一鬼持赤索欲缚之。母甚惶惧。乃更请僧读经行道。鬼怪遂息。融晚还庐山。独宿逆旅。时大雨雪。中夜始眠。见有鬼兵甚众。中有鬼将。带甲挟刃励声曰。君何谓鬼神乃无灵耶。速拽下地。诸鬼将欲加手。融默念观音。称声未绝。见一天将。可长丈余。着广皮裤褶。手捉金刚杵拟之。鬼便惊散。甲胃之属。碎为尘粉。融尝于江陵。劝夫妻二人。俱受五戒。后为贼引。夫遂逃走。妻将系狱。遇融于路。求哀请救。融曰唯至心念观世音。更无余信。妇入狱后。称念不辍。因梦沙门立其前。足蹴令去。忽觉身贯三木。自然解脱。既闻即起。重门洞开。便越席而东。南数里。将值民村。天夜暗冥。其夫先逃。夜行昼伏。二忽相遇。皆大惊骇。

　　占相部

　　感应缘(三验)

　　汉周亚夫。绛侯勃之次子也。初许负相之曰。君三年而侯。五年而相。其贵无上。然卒以饿死。亚夫曰嘻。吾何缘如此。若既大贵。又何故饿死。负曰不然从理入口。饿死法也。后三年绛侯世子有罪黜。而亚夫袭侯。及破吴楚。有大功为丞相。以忠蹇疆直。数犯景帝。竟下狱饿死。

