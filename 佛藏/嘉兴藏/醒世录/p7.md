<!-- { "loadSidebar": true } -->
　　菩萨正念。从兜率下。托净饭王。第一大妃。摩耶夫人右胁。是时大妃于睡眠中。梦见有一六牙白象。其头朱色。七支柱地。以金装牙。乘空而下。入于右胁。夫人梦已。明旦即向净饭王言。时王宣敕。唤八婆罗门占梦。婆罗门师。白大王言。夫人所梦。其相甚善。必生圣子。彼于后时。必成佛道。时净饭王闻占师说。心大欢喜。多以财施。即于其国。迦毗罗城。四门之外。并衢道头。街弄阡陌有人行处。所须饮食财宝宅舍畜生。皆悉与之。时有一天。名曰速往。至诸地狱。大声唱言。汝诸人辈。当知菩萨从兜率天。下入于母胎。是故汝等速发誓愿。愿生人间。地狱众生。闻此语已。往昔已来。曾种善根。各各面相睹见。舍地狱身。即生人中。所有三千大千世界诸众生等。皆来于此迦毗罗城。四面托生。

　　降胎

　　又念佛三昧经云。菩萨欲降母胎时。三千大千世界。悉皆六种震动。又因果经云。尔时菩萨欲降母胎。即乘六牙白象。发兜率宫。无量诸天。作诸妓乐。烧众名香。散天妙华。随菩萨满虚空中。放大光明。普照十方。以四月八日。明星出时。降神母胎。于时摩耶夫人。体安快乐。如服甘露。顾见自身。如日月照。心大欢喜。尔时兜率天众。念言菩萨已生白净王宫。我等亦当下生人间。菩萨成佛。我得在先。为其眷属听法。作此念已。便即下生其数有九十九亿诸天。下生人间。又从他化自在天。乃至四天王。及色界天王。与其眷属。亦皆下生。

　　出胎部

　　迎后

　　如佛本行经云。尔时菩萨圣母摩耶。怀孕菩萨。将满十月。垂欲生时。时彼摩耶夫人父。善觉长者。即遣使人诣净饭王所奏言。摩耶王大夫人怀藏圣胎。意欲迎还安止。住于岚毗尼中。尽父子情。乞垂哀愍。遣放女来我家产讫。即遣送还。时净饭王闻善觉使。作是言已。即敕有司平治道路。具办幡华。种种音乐。仆从人物。送妃至家。

　　感瑞

　　如普曜经云。太子满十月已。临产之时。先现瑞应三十有二疆埸左右。叹未曾有。

　　诞孕

　　如因果经云。菩萨处胎。垂满十月。夫人欲入园游观。王敕后宫。端正采女。八万四千。用侍摩耶夫人。又择八万四千端正童女。赍侍香华。又敕诸群臣百官夫人。皆悉随从。于是夫人即升宝舆。与诸官属。及采女。前后导从。往蓝毗尼园。尔时四月八日。日初出时。夫人见后园中有一大树。名曰无忧华色香鲜。枝叶分布。极为茂盛。即举右手欲牵摘之。菩萨渐渐从右胁而出。是时摩耶夫人立地。以手执波罗叉树枝。即生菩萨。

　　招福

　　如因果经云。太子生时。于时树下。亦生七宝七茎莲华。大如车轮。菩萨即便堕莲华上。无扶侍者。自行七步。举其右手。而师子吼云。我于一切天人之中。最尊最胜。无量生死。于今尽矣。说是语已。时四天王。即以天缯接太子身。置宝机上。释提桓因。手执宝盖。大梵天王。侍立左右。难陀龙王。优波难陀龙王。于虚空中。吐清净水。一温一凉。灌太子身。身黄金色。三十二相。放大光明。普照三千大千世界。

　　同应

　　如瑞应经云。当尔之时。诸释种姓。亦同一日生五百男。又奴名车匿。马名捷陟。时王厩中。象生白子。马生白驹。牛羊亦生五色羔犊。如是等类。数各五百。王子青衣。亦生五百仓头。尔时宫中。五百伏藏。自然发出。有商人从海探宝而还。各赍奇珍奉贡。王因诸瑞吉祥。当名太子为悉达。尔时四月八日生佛弟难陀。四月九日生阿脽四月十日生调达。

　　侍养部

　　依佛本经云。尔时太子既诞生。适满七日。其太子母摩耶夫人。遂便命终。往生忉利天上。时净饭王。见夫人命终之后。唤召释种而告之言。今是童子。婴孩失母。乳哺之寄。将付嘱谁。教令养育。使得存活。谁能怜愍爱如己生。时有摩诃波阇波提。是童子姨母。堪能养育。净饭王即将太子。付嘱姨母而告之言。善来夫人。如是童子。应当养育。善须护持。应令增长。

　　占相部

　　如瑞应经云。尔时白净王。访五百聪明相师。令占太子相。师言。是王之子。乃是世间之眼。犹如真金。有诸相好。极为明净。若当出家。成一切种智。若在家者。为转轮圣王。领四天下。第一之最。又白王言。有一梵仙。名阿私陀具足五通。在于香山。能断疑惑。时王心自思惟。香山途路险绝。非人能到。当以何方。请来至此。王作念时。阿私陀仙。腾空而来。为王相之。王见来已。抱太子出。欲礼仙人。时仙人止王曰。此是天人三界中尊。云何而令礼于我耶。时彼仙人即起合掌。礼太子足。忽然悲泣。不能自胜。王见彼仙悲泣。举身战怖。生大忧恼。即问仙人。我子有何不祥而悲泣耶。答言相好具足。无有不祥。但恨我今年寿已百二十。不久命终。生无相天。不睹佛兴。不闻经法。故自悲耳。若有众生具三十二相。或生非处。久不明显。此人必为转轮圣王。若三十二相皆得其处。又复明显。此人必成一切种智。今观大王太子。诸相皆得其所又极明显决定知成正觉。

　　校量

　　佛阿毗昙经云。以一千阿僧祗世界众生。所有功德成佛一毛孔。如是成佛一毛孔功德。遍如来身毛孔功德。成佛一好。如是成就八十种好功德。增为百倍。乃成如来身上一相。所成就三十二相功德。增为千倍。乃成如来额上一白毫相。以一千毫相功德。增为百倍。乃成如来一顶骨相。一切飞天所不能见顶。如是不思议清净功德。成就佛身。是故如来于天人中。最为尊胜。

　　游学部

　　召师

　　如佛本行经云。时净饭王以太子年已八岁。会百官群臣宰相而告之言。卿等当知谁堪为太子作师。诸臣报言。今有毗奢婆蜜多罗。善知诸论。最胜最妙。堪教太子。王即召言。尊者大师。教我太子。蜜多报言。谨依王命。即严五百释种童子。前后左右。随从太子。将升学堂。时彼大师遥见太子威德力故。从座忽起。屈身顶礼于太子足。太子问言。尊者教我何书。或复梵天所说之书。以至萨婆韦多书。凡有六十四种。未审欲教何书。是时蜜多闻太子说。内心欢喜。悦豫熙怡。曰。字为言谛。言为理筌。音义合符。不可偏失。是以文字应用弥纶宇宙。虽迹系翰墨。而理契乎神。昔造书之主。凡有三人。长名曰梵。其书右行。次曰佉卢。其书左行。少者苍颉。其书下行。至于傍生八体。则有仙龙云芝。二十四书。则有楷草针殳。然原本定义。则体备六文。适时为敏。则莫先隶法。东西之书可得略究。时净饭王。复集群臣言。何处有师。最便武技。教我太子。诸臣报王。此处有释名为善觉。其子名羼提提婆。堪教太子兵戎法式。其所解知。凡有二十九种。善巧妙术。入于学堂。从蜜多及提婆所。二大尊边。受读诸书。并一切兵戎杂术。经历四年。至十二时。种种技能遍皆涉历。既通达已。王为太子造一园苑。名勤劬。太子一日在勤劬园。遨游射戏。自余五百诸释种童子。亦各在其自己园内游戏。时有群雁行飞虚空。是时童子提婆达多。弯弓而射。即着一雁。其雁被射。带箭堕悉达园中。时太子见彼雁带箭堕地。两手捧取。左手擎持。右手拔箭。即以酥蜜封其疮。是时提婆达多遣使来语太子言。我射一雁。堕汝园中。宜速付来。时太子报使人言。雁若命终。即当还汝。若不死者。终不可得。提婆达多复更重遣使人语言。若死若活。快须相还。太子报言。我发菩提心。挕受此雁。一切众生。皆来挕受。况复此雁而不属我。以是因缘。竞相聚集诸释宿老智人。判决此事。是时有一净居诸天。变作老宿长者。入会而言。谁养育者。即是挕受。射着之者。即是放舍。彼诸释宿老。一时印可。高声唱言如是。如仁者言。

　　捔力

　　如因果经云。太子与兄弟捔力与万眷属。将欲出城。于时有大象当城门住。诸人皆不敢前。提婆达多。以手搏头。即便躄地。难陀以足指挑掷着路傍。太子以手执象掷着城外。还以手接不令伤损。象又还苏。时诸人民。叹未曾有。园中有七重金鼓银鼓。鋀石铜铁等鼓。各有七枚。提婆达多最先射之。彻三金鼓。次及难陀。亦彻三鼓。太子嫌弓弱。取库内祖王一良弓。无能张者。太子在坐以手拼弓。放一箭。彻过诸鼓。然后入地。泉水流出。又彻过大铁围山。又佛本行经云。是时太子所射之箭。向三十三天。天中建立箭节。常以诸香华供养此箭。又太子执箭一射。便穿七铁猪。过七铁猪已。彼箭入地。即成一井。于今称为箭井时净饭王知太子所有技能。皆悉胜彼一切诸人。踊跃喜欢。敕唤白象。璎珞庄饰。令太子乘。是时提婆城外而入。见此白象而问人言。此象欲将何处。其人报言。欲将出城。拟悉达乘。提婆达多。以妒嫉故。便以左手执于象鼻。右手筑额。一下倒地。塞彼城门。众人往来。不通出入。难陀相续而来。问知事已。即以右手执彼象尾。牵取离门可七步许。太子问谁牵离门。众人言难陀。太子言善哉难陀。因思惟彼等二人。虽能示现其气力。但此象身粗壮。于后坏烂。臭熏此城门。以左手举象。以右手承重。于空中。掷置城外。越七重墙。度七重堑。即掷过离城。可有一拘卢奢。而象堕地即成大坑。至今相传为象堕坑。

　　纳妃部

　　灌带

　　太子年大。父王敕下余国。却后二月八日。灌太子顶。皆可来集。立为太子。

　　求婚

