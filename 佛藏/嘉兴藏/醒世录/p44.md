<!-- { "loadSidebar": true } -->
　　唐萧氏。是司元大夫崔义起妻。萧铿女也。萧氏为人。妒忌多瞋。好打仆婢。不信业报。至麟德元年。从驾洛阳。到二年正月身亡。死在地狱。萧氏手下常所爱婢。名闰玉。年可十八。容貌端正。性识聪敏。信乐佛法。至二月家内。为夫人设三七日斋。僧正食时。夫人自来看。枷项锁腰。狱卒卫从。余人不知。唯此婢见。夫人灵着此婢。言音共夫人生平语音无异。使传语向家内大小云。吾适崔家已来。为性多瞋。横生嫉妒。好打仆婢。兼不信因果。今至地狱。受罪极重。备经诸苦。闻家内今三七日。为吾设斋。请求狱官。放一日假。暂来看斋。语汝男女。合家大小。吾自共汝同住已来。身三口四。意怒三毒。好瞋打汝。兼嫉妒大夫所看婢妾。种种不善。发起恶业。今受报苦。愿汝男女。合家大小内外眷属。从汝忏悔。愿施欢喜。然汝男女忆吾乳餔之恩。将吾平生受用资具。速舍修福望拔冥苦。至七七日。为我设斋。令此功德。早得成就。吾至斋日。更请官人。望得复来。语大夫。及儿女等。大夫生平急性多瞋。不得过分瞋打侍婢。劝信三宝恭敬上下。修持斋戒临去之时。语男女云。吾且将闰玉去。使在地狱。看吾受罪苦痛如何。经五六日放回来。令汝男女知吾受罪。苦痛虚实。作此语已。闰玉即死。唯心上暖。身卧在地。此婢即至地狱。见一大殿院门。严兵守卫。云是王殿。行至东院。别见一厅。上有大官人。云是断罪官。复过厅院。东有地狱。夫人语婢云。汝看吾受罪之苦。即有种种狱卒罗刹。扑掷夫人。屠割身肉。镬汤煎煮。煮已还活。活已复历诸狱。铁铒抽舌。铁鸟啄之。复卧铁床。飞鸟猛火。一时着身。死已还活。活已复受诸苦。夫人苏已。即见其父萧铿。乘紫金莲华座。腾空而来。铿生平已来。及历任诸官。皆不食酒肉荤辛。常诵法华经日别一遍。恭敬三宝昼夜六时。礼诵无阙。今生善处。见女受苦。故来语云。吾生平之日。每劝汝生信止怒。汝不用吾语。今致其殃。汝复何因。将此婢来。女报父言为儿生平不信。今受罪苦。故将此婢。看儿受罪轻重。令传向家内男女。使其生信。父闻即语女言。吾虽生善处。未能全救汝苦。汝努力自励发心。兼籍家内福善。共相助佐。决望得出。上升人天忽有一婆罗门师。年少端正。亦乘空而来。语夫人曰。由汝不信因果。今受罪苦。未知此婢。性识何如。吾欲教诵经。使传家内。令世人生信。夫人报云。请师但教此婢。师即先教金刚般若。初受二三行。渐得一纸半纸。复教诵药师。法华。一受不忘。此之三部。皆作梵音。文词典正。音韵清亮。文句皆熟。即已放归。语云。汝至家内。逢人为诵。令觅婆罗门善梵语者。试看诵之。见女獠婢。尚能诵得三本梵经。岂可不生信心。倘得一人回邪入正。非但夫人得福。亦令汝后报。不入三涂。受语至家。醒了如旧。即集家内尊卑。具说夫人地狱罪苦。即卧地。作夫人在地狱受苦之事。或云看夫人吞热铁丸。开口咽之。口赤腹热如火。或云看夫人受铁犁耕舌。出舌二三尺余。或云看夫人受铁床苦。身体红赤。热气如火。如是变现种种痛苦相已。然后苏醒。复说见夫人父诫敕之事。复说见婆罗门教诵经意。夫人得出地狱。上升天报。此婢即为家内正坐而诵文。文句皆作梵音。声气清亮。令人乐闻。室家大小。见此善恶灵验。罕所未闻。男女大小五体自扑。号哭哀恸。逾痛初亡。道俗郡官闻者皆劝易心归信。斋戒不绝。

　　忏悔篇

　　引证

　　如最妙初教经云。佛告舍利弗。我忆往昔。有一比丘。名曰欣庆。犯四重禁。来至僧中。九十九夜。忏悔自责。罪业即灭。戒根即生。

　　会意部

　　问经说忏悔。能灭罪业。云何唯说观理智心。能灭诸业。释言忏悔有二。一是迷心依事忏悔谓佛像行道礼敬发愿。要期断除事恶。二是智心依礼忏悔谓观身心断除结使。但所造业。有轻有重。若论轻业。事忏亦灭。若论重业。有转者亦能转重令轻。又大宝积经云。百千万劫。久习结业以一实观即皆消灭。又诸法无行经云。若菩萨能见一切众生性。即涅槃性。则能毕竟灭障罪故。又普贤菩萨经云。观心无心。从颠倒想起。如此想心。从妄想起。如空中风。无依止处。故知善恶取性作相。由未悟理非无妄业后若悟理前业即灭如正观理时。当思诸障本唯空寂。恒与诸佛同一真性。但无明障厚。不能睹见。以不见故。恒于佛前破戒违道。十恶五逆。无过不为。犹如一堂。延及凡圣。在堂供养。有多盲人。以无目故。遂于众前具造诸恶。时有智人愍之不已。语盲人曰。此堂具有凡圣僧众。汝云何对之公然造恶。盲人闻已。惭愧怖畏。谢过无地。遂即伸意敬白合堂师众。少来失明虽与师等同在一堂。不能睹见。今因善友开导。始知有师。今从合堂师等。求哀忏悔。此盲人。虽自无眼。不见僧众。然知僧众先皆见已。受其忏悔。我等亦然。昔造罪时。恒在佛前。今欲悔过。了知诸佛。悉皆已见。但一切诸佛。三达灵智。五眼明照。知无不尽。莫问远近内外明闇。如掌观珠。随机赴感。不差时也。又知罪缘无有自性。但以妄想因缘。虚受是苦。故维摩经云。心垢故众生垢心净故众生净妄想是垢无妄想是净。罪性不在内。不在外。不在中间。如其心然。无始以来。所造诸恶。犹如闇室。忏悔正解。状若明灯。一照昏闇皆除。

　　仪式部

　　忏悔总有四种。一更相易脱忏。是凡夫下等忏法。二永断相续忏。是上品凡夫忏法。三燋业忏。是贤人忏法。四灭业忏。是圣人忏法。前二是事中忏。敌对而除。然此业性常在。以熏成种故。如人斫树。但去枝条。其根仍在。后二忏悔。要须缘空悟理心境虚融。常须作意。见谛渐修。然后得灭。常依善友。发大誓愿。临命终时。亦得随愿往生十方净土。永离三恶。

　　(归命十方一切佛。顶礼无边净觉海。亦礼妙法不思议。真如自性清净藏。住于极爱一子地。得道得果诸圣人我以身口清净意。咸各归命稽首礼。)

　　洗忏部

　　如舍利弗悔过经云。佛言若有善男子。善女人。欲求阿罗汉道。欲求辟支佛道。欲求佛道者。欲知去来之事者。常以平旦。日中。日入。人定。夜半鸡鸣时。澡漱。正衣服。叉手礼拜十方自在所向。当悔过言。某等宿命。从无数劫以来。所犯过恶。至今世所犯淫泆。所犯瞋恚。所犯愚痴。不知佛时。不知法时。不知比丘僧时。不知善恶时。若身有犯过。若口犯过。若心犯过。若意欲害佛嫉恶经道。若斗比丘僧。若杀阿罗汉。若自杀父母。若犯身三口四意三。自杀生。教人杀生。自行盗。教人行盗。自欺人教人欺人。代其喜等。诸所作过恶。愿从十方诸佛。求哀悔过。今世不犯此过殃。后世亦不被此过殃。佛语舍利弗。若善男子。善女人。意不欲入三涂者。诸所作。皆当悔过。不当覆藏。不欲生边地。无三宝处。乃至欲得三乘道果者。皆当悔过。不当覆藏。若有人供养天下阿罗汉。辟支佛。满千。不如持悔过经。于昼夜各三。过读一日。其得福胜百倍千倍万倍亿倍。

　　感应缘(二验)

　　晋沙门慧达。姓刘。名萨荷。西河离石人也。未出家时。长于军旅。好畋猎。年三十一暴病而死。体尚温未殓。至七日而苏。说云。将尽之时。见有两人。埶缚将去。向西北行。行路转高。稍得平衢。两边列树。见有一人。埶弓带剑。当衢而立。指语两人。将荷西行。见屋舍甚多。白壁赤柱。荷入一家。有女子。美容服。荷就乞食。空中声言。勿与之也。有一人从地踊出。埶铁杵将欲击之。荷遽走历入十许家。见一妪乘车。与荷一卷书。西至一家。馆宇华整。有妪坐于户外。屋内床帐光丽。竹席清几。复有女子处之。问荷得书来不。荷以书卷与之。女取余书比之。俄见两沙门。谓荷汝识我不。荷答不识。沙门曰。今宜归命释迦文佛。荷如言发愿。因随沙门俱行。遥见一城。色甚黑。盖铁城也。见人身甚长大。肤黑如漆。头发曳地。沙门曰。此狱中鬼也。其处甚寒。有冰如席。飞散着人头头断。着脚脚断。二沙门云此寒冰狱也。荷便识宿命。知两沙门。往维卫佛时并其师也。作沙弥时。以犯俗罪。不得受戒。世虽有佛。竟不得见。从再得人身。一生羌中。今生晋中。又见从伯在此狱里。谓荷曰。昔在邺时。不知事佛。见人灌像聊试学之。而不肯还直。今故受罪。犹有灌福。幸得生天。次见刀山地狱。次第经历。观见甚多。俄见金色。晖明皎然。见人长二丈许。相好严华。体黄金色。左右并曰观世音大士也。皆起迎礼。荷作礼毕。菩萨具为说法。可千余言。荷作礼而别。出南大道。广百余步。道边有高坐。高数十丈。有沙门坐之。左右僧众。列倚甚多有人埶笔。北面而立谓荷曰在襄阳时。何故杀鹿。跪答曰。他人射鹿。我加剑耳。又不啖肉。何缘受报。时即见襄阳杀鹿之地。草树山涧。忽然满目。所乘黑马。并皆能言悉证荷杀鹿。年月日时。荷惧无对。须臾有人以叉叉之。投镬汤中。自视四体。溃然烂碎有风吹身。聚小岸边。还复全形埶笔者。复问汝又射雉。亦常杀雁。言已。又投镬汤。如前烂法。受此报已。乃遣人送荷。遥见故身。意不欲还。送人推引。久久乃附形苏活。奉法精勤遂即出家。

　　梁杨都宣武寺沙门法宠。姓冯。南阳冠军人也。年三十八。正胜寺法愿道人。善通樊许之术。谓宠曰。君年满当死。无可避处。唯祈诚诸佛忏悔。先愆排脱。或可异耳。宠因引镜验之。见面有黑气。于是货卖衣钵资余。并市香供。飞舟东逝。直至海盐。居在光兴闲房礼忏。杜绝人物。昼忘食息。夜不解衣。迄至四十。岁暮之夕。忽觉两耳肿痛。弥生怖惧。其夜忏达四更。闻户外有人言曰。君死业已尽。遽即开户。都无所见。明晨佥言黑气都除。两耳乃是生骨。斯实由忏荡之殷。故使延寿也。

　　受戒篇

