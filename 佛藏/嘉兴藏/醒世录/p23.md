<!-- { "loadSidebar": true } -->
　　如佛本行经云。尔时佛告诸比丘言。我念往昔有一鸟王。名鸡尸。形貌端正。身体白净。犹如珂雪。又若白银。如净满月。如居陀华。其头绀色走疾如风。声如妙鼓。于彼时间。阎浮提有五百商人。时诸商人欲入大海。办具资粮。行到大海。即祠海神。备诸船舶。雇得五船师。求觅珍宝。时诸人辈。至其海内。忽值恶风。吹其船舫。至罗刹国。其国多有罗刹之女。欲到彼国。大风飘搏。船悉破坏。时诸商人。各运手足。截流浮去。欲诣彼岸。时罗刹女。闻彼大海。有船破坏。罗刹女等。即往救接。将彼商人。置一铁城。既安置已。变化本形。令使端正。可喜过人。用天香汤澡浴。以香涂身。着种种衣。缨络庄严。妙华天冠。悬以宝铃。捷疾走行。诣商人所。将诸商人。向彼城已。教脱旧衣。以诸香汤沐浴身体令坐种种妙胜之座。以五欲具而娱乐之后。时诸罗刹女等。告诸商人。是城南面不得从彼出向某处。有一商人。智慧深细。聪明利见。即生疑念。作是思惟。以何等故。不听南过。我应伺诸女睡卧之时。寻往所禁之处。次第观看善恶之事。尔时商主作是念已。即伺彼诸罗刹女等卧睡眠已。遂安详而起。不令有声。即执刀从家而出。渐渐前进。见一微径。无有草木。乃闻有人大叫唤声。闻此声已。身毛皆竖。默然诣彼。见一铁城。其城高峻。诣城巡行声出之处。而不见门。到于北面。见有一树。近城而生。其高大出于城上。时彼商主。即上其树。观看城内。见彼城中百有余人。或有死者。已被食半。或命未断。半身支解。或有饥渴逼恼而坐。或复消瘦。唯有筋骨。眼目坎陷。迷闷在地。头发蓬乱。尘土坌身。甚大嬴瘦。各相割肉而啖食之。是大商主。见是事已。即以手捉合欢树枝而摇动之。一枝动已举树枝叶。互相撑触而有声出。尔时受苦诸人。仰观城上。见彼主在树。悲呼是谁。为天为龙。为夜叉为帝释。为大梵王等。合十指掌。头顶遥礼。哀泣发声。仰面上观。善哉仁者。济拔于我。尔时商主。报彼言。我等从阎浮提兴生至此。为求财故入于大海。我等将欲至于陆地。忽遇大风。船舶破散。值诸妇女。济拔我等。从尔已来。常共如是诸女欢娱受乐。我今云何能济汝苦。是时。商主。复问彼言。汝诸人等。云何在此受如斯事。彼苦人答言。我等行人同伴亦五百人。船破至岸。亦遭罗刹女共受五欲。将我等辈。置铁城中。入此城来。已被他食二百五十。今唯二百五十人在。我等亦共彼辈和合。生于男女。彼罗刹女。语言微妙。其声婉媚。但彼女等。贪食肉故。共生男女。悉还食尽。汝诸人辈。慎莫共彼受乐。是时商主。复问彼言。诸人辈。颇有方便得脱难不。彼即报言有一方便。商主复问方便如何。彼等报言。十五日满。四月节会。大喜乐日。月与卯宿合会之时。有一马王。名曰鸡尸。彼所停处。粳米鲜白。香美具足。彼马所食。食是米已。来诣海岸。露现半身。口出人声。而作是言。谁欲度彼大咸苦水。如是三说。我今当令安隐得度彼岸。若值如是马者。即得免难。商主复问汝等颇曾见马王不。汝若见者。何不亲近。何不度汝。初从谁闻如是之事。彼等报言。我从虚空闻如是声。而有信者。寻虚空声。诣于北道马王之所。虽往其所。不受彼言。而复还归。我等皆由爱罗刹女。是故如此受厄。商主复问彼言。汝等可共诣彼马王之所。彼等报言。我欲上城。城即增长。掘地欲出。其孔还合。我等是处无解脱期。我辈必为罗刹女食。尔时商主。依着本道。还向本处。见彼等辈诸罗刹女。犹故睡眠。商主尔时。还即眠卧。至于天晓。便作是念。云何令彼诸商人辈得知此事。若辄出言。是即漏泄。隐然而住。乃至四月欢乐会时。方始告彼诸商人知。汝等今者慎莫放逸。恋着爱心。或贪妇女。或贪饭食。及余资财。我于汝等极生怜愍。我今密语。时诸商人闻说。犹如师子在于山林。忽大哮吼。遂至夜内。见彼罗刹一切诸女睡眠安隐而卧。私从卧起。咸共诣彼期处。白商主言。善哉所见。愿为我说。商主即告彼等说前见事。诸人闻已。忧愁不乐。白言今当速至彼马王所。愿我等辈。安置得达阎浮提内本生之处。时诸商人皆诣马王所。尔时马王。至于海岸。露现半身。以人音声而三唱告谁欲乐度碱水彼岸。我当安隐负而度之。时诸商人。闻马王如是语已。欢喜踊跃。身毛皆竖。合十指掌。顶礼马王。我等欲度。愿济我等。达到彼岸。时马王告诸商人。汝等当知。彼罗刹女。不久应来。或将男女显示于汝。慈悲哀哭。受于苦恼。汝等于时莫生染着爱恋之心。汝等若起此意。假使乘我背上。必当堕落。为彼罗刹之所啖食。若能坚持意念。以手执我一毛而悬之者。我于是时。安隐相送。速到彼岸。作是语已。时诸商人。依语乘之。尔时马王负彼商人。出哀愍声。飞腾空里。行疾如风。尔时彼诸罗刹女辈。闻彼马王哀愍之声。复闻走声状如猛风。忽从睡觉。处处观看。乃遥见商人乘马王上。乘空而去。速将男女驰走奔赴。至于海岸。发慈愍声。哀号啼哭。作大苦恼。各作是言。汝诸圣子。今者舍我。欲何所去。今我无主。汝是我主。汝等于先堕在海难。大恐怖中。我等度汝。汝今舍背于我。欲诣何所。无恩无义。何故相弃。若有违犯。今乞忏悔。从今已后。不作诸恶。如其不用我者。今此男女。可收将去。时罗刹女。虽作如是慈流言语。鸡尸马王。仍将彼辈五百商人。安隐登彼岸。到阎浮提。得脱度生死海。

　　感应缘(四验)

　　贾谊为长沙王太傅。四月庚子日。有鹏鸟飞入其舍。止于坐隅。良久乃去。谊发书占之曰。野鸟入处。主人将去。谊忌之。故作鵩鸟赋。齐死生。而等祸福。

　　安阳城南。有一亭庙。不可宿也。若宿杀人。有一书生。乃过宿之。亭名曰。此不可宿。前后宿此。未有活者。书生曰无苦也。吾自能谐。遂住庙舍。乃端坐读书良久乃休。夜半后。有一人着皂单衣。来往户外。呼亭主。亭主应曰诺。亭中有人耶。答曰。向者有一书生在此读书久。适休。似未寐。乃喑嗟而去。须臾复有一人冠帻赤衣。呼亭主。亭主应诺。亦复问亭中有人耶。亭主答如前。复喑嗟而去。于是书生起诣向者呼处。微呼亭主。亭主亦应诺。复问亭中有人耶。亭主答如前。乃问向者黑衣来者谁。曰北舍母猪也。又曰赤冠帻来者谁。曰西舍老雄鸡父也。曰汝复谁耶。曰我是老蝎也。于是书生密便诵书。至明不敢寐。天明亭民来视。惊曰君何以得活耶。书生曰。汝捉索函来。吾与卿取魅。乃掘昨夜应处。果得老蝎。大如鞞婆毒。长数尺。于西家得老雄鸡父。北舍得母猪。凡杀三物。亭毒遂静。永无灾横。

　　东越闽中。有庸岭。高数十里。其下北隙中。有大蛇。长七八丈。土俗尝惧治都尉。及属城长吏。多有死者。或与人梦。或喻巫祝。欲得啖童女年十二三者。都尉。令长。并共患之。然气厉不息。共请求人家生婢子。兼有罪家女养之。至八月朝祭。送蛇穴口。蛇辄夜出吞啮之。累年如此。前后已用九女。尔时豫复募索。未得其女。将乐县李诞家。有六女。无男。其小女名寄。应募欲行。父母不听。寄曰。父母无相。唯生六女。无有一男。虽有如无。女无缇萦济父母之功。既不能供。徒费衣食。生无所益。不如早死。卖寄之身。可得少钱以供父母。岂不善耶。寄乃行。密请好剑及咋蛇犬。至八月朝。便诣庙中坐。怀剑将犬先作数石米糍。蜜麨灌之。以置穴口。蛇夜便出。头大如囷。目如二尺镜。闻糍香气。先啖食之。寄便放犬。犬就啮咋。寄从后斫得疮痛急。蛇因踊出。至庭而死。寄入视穴。得其九女髑髅。悉举出。叱言曰。汝曹怯弱。为蛇作食。甚可哀愍。于是寄女缓步而归。越王闻之。聘寄女为后。拜其父为将乐令。母及姊。皆有赐赏。自是东治无复妖邪之物。

　　晋咸安二年简文皇帝。起造圣嬷新林寺。时历阳郡。乌江寺尼道容。苦行通灵。豫知祸福。世传为圣嬷。咸安初。有乌巢殿屋。帝使尝筮人占之曰。西南有女人师。当能伏此怪。即遣使至乌江。迎圣嬷问此吉凶焉在。嬷曰。修德可以禳灾。斋戒亦能转障。帝乃建斋七日。礼忏精勤。法席未终。忽有群乌运巢而去。一时净尽。帝深加敬信。因起此寺。

　　变化篇

　　厌欲部

