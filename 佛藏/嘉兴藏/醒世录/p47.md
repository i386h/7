<!-- { "loadSidebar": true } -->
　　宋蒋小德。江陵人也。为丘州刺史朱循听事监。少而信向。勤谨过人。得病而死。夜三更将殓便苏活。言有使者称王命召之随去。既至。王曰君精勤小心。虔奉大法。宜速生善地。而君算犹长。且还家作功德。七日复来。受天中快乐。小德受言而归。路由一处。有小屋殊陋弊。逢新寺难公于此屋前。具相问讯。难云贫道自出家来。未常饮酒。旦就兰公。兰公苦见劝逼。饮一升许。被王召罚。若不坐此。当得生天。今乃居此弊宇。三年演方得上耳。小德至家。即遣人参讯。难公果以此日。于兰公处睡卧。至夕而亡。小德既愈。七日内。大设福供。至期奄然而卒。

　　周武帝好食鸡卵。一食数枚。有监膳仪同。常进御食有宠。隋文帝即位。犹复监膳进食。开皇中暴死。三日乃苏。语云始见人来唤。随至一处。有大地穴。才到穴口。遥见西方有百骑来。仪卫如王者。俄至穴口。乃周武帝也。仪同拜之。帝曰王唤汝。证我事耳。汝身无罪。言讫即入穴中。使者亦引仪同入庭前。见武帝与王同坐。王问仪同曰。汝为帝作食。前后进白团几枚。仪同答曰。实不记数。王谓帝曰。此人不记。当须出之。帝惨然不乐而起。忽见庭前有铁床。并狱卒数十人。皆牛头人身。帝已卧床上。狱卒用铁梁压之。帝两胁剖裂处。鸡子全出。俄与床齐。可十余斛。帝谓仪同云。为我相闻大隋天子。昔与我共食。仓库玉帛。亦我储之。我今为灭佛法极大受苦可为吾作功德。于是文帝敕天下。人出一钱。为追福焉。

　　后隋大业中。雍州长安县有一人姓赵。名文若。死经七日得活。说云。当死之时。见人引向阎罗王所。问文若生时作何福业。文若答王。受持金刚般若经。王叹曰。善哉此福第一。汝虽福善。且将示汝受罪之处。令一人引文若北行十步。至一墙孔。隔壁有人。引手从孔中捉文若头。引出墙外。见大地狱。镬汤苦具。罪人受苦。乃有众多猪羊鸡鱼鹅鸭之属。兢来从文若索命。文若云。吾不食汝身。何故见逼。诸畜生等各报云。汝某年某月某处食我。头脚四支。节节分张。何故讳之。文若见畜引实。不敢拒逆。唯知一心念佛深悔诸罪。但求诸畜。得活之时。具修福善报谢。诸畜见许修福。一时放却。其引使人。将文若至王所。说见受罪处讫。王付一碗钉。令文若食之。并用五钉。钉文若头及手足。然后放过。文若得苏。极患头痛。及手足疼。久后修福。痛渐得差。从尔已来。精勤诵持金刚般若。不敢遗漏寸阴。并见道亲疏。并劝受持。

　　唐冀州顿丘县。有老母。姓李。无子孤老。唯有小婢。家镇沽酒。添灰少量。分毫经纪。贞观年中。因病气断。死经两日苏活。口云。初有两人。并着赤衣。门前召出之。便即随去。行至一城。有若州郭引到侧院。见一官人。衣冠大袖凭案而坐。左右甚多。阶下大有着枷锁人。遣问老母。何因行滥沽酒。多取他物。拟作法华经。已向十年。何为不造。老母具言。酒使婢作。量亦是婢。经已付钱一千文与隐师。即遣追婢。须臾婢至。勘当元由。婢即笞四十放还。遣问隐师。报云是实。乃语老母云。放汝七日去。经了当来。得生善处。

　　唐右金吾兵曹京兆韦知十。至永徽中。煮一羊脚。半日犹生。知十怒。家人曰用柴十倍于常。不知何意如此。更命重煮还复如故。乃命割之。其中遂得一铜像长径寸焉。光明照灼。相好成就。其家一生不敢食酒肉。

　　病苦篇

　　敛念部

　　夫三界非有。五阴皆无。四倒十缠。共相和合。漂没苦海。弱丧亡归。形躯七尺。莫知其假。生灵一谢。再返无期。往生论云。若善男子。善女人。修五戒成就者。毕竟得生安乐国土。见彼阿弥陀佛。何等为五。一者礼拜。二者赞叹。三者作愿。四者观察。五者回向。又随愿往生经云。佛告普广菩萨。若四辈男子女人。临终之日。愿生十方佛刹土者。当先洗浴身体。着鲜洁之衣。烧众名香悬缯幡盖歌赞三宝。读诵尊经。为病者说因缘。喻善巧言词微妙绝义。故云色不久鲜。当归坏败。精诚行道。可得度苦。随心所愿。无不获果。

　　感应缘(三验)

　　宋罗玙妻费氏者。宁蜀人。父悦。宋宁州刺史。费少而敬信。诵法华经数年。勤至不倦。忽病心痛。属纩俱备。费氏心念。我诵经勤苦。宜有善祐。宁遂至此。既而睡卧食顷。如梦如寤。见佛于窗中。投手以摩其心。应时都念。一堂男女婢仆。悉睹金光。亦闻香气。玙从妹琰。乃尚书中兵郎费惜夫人也。于时省疾。亦具闻见。大兴信悟。

　　宋李清者。於潜人也。仕桓温大司马府参军督护。得病还家而死。经久苏活。说云。初见传教。持信幡唤之。云公欲相见。清谓是温召。即起束带而去。出门见一竹舆。便令入中。二人推之。疾速如驰。至一朱门。见阮敬时。敬死已三十年矣。敬问清曰。卿何时来。知我家何似。清云卿家异恶。敬便两泪言。知吾子孙如何。答云具可。我今令卿得脱。汝能料理吾家不。清云若能如此。不负大恩。敬言僧达道人。是官师。甚被敬礼。当苦告之。还内良久。遣人出云。门前四层寺。官所起也。僧达常以平旦入寺礼拜。宜就求哀。清往其寺。见一沙门语曰。汝是我前七生时弟子。已经七世受福。迷着世乐忘失本业。背正就邪。当受大罪。今可改悔。和尚明出。当相佐助。清还中夜寒噤。冻至晓门开。僧达果出至寺。清便随稽首。僧达云汝当革心为善。归命佛法僧。受此三归。可得不横死。受持勤者。亦不经苦难。清便奉受。又见昨所遇沙门。长跪请曰。此人。僧之宿世弟子。忘正失法。方将受苦。先缘所追。今得归命。愿垂慈愍。答曰先是福人。当易拔济耳。便还向朱门。俄遣人出云。李参军可去。敬时亦出。与清一眚竹枝。令闭眼骑之。清如其语。忽然至家。家中啼哭。及乡亲塞堂。欲入不得。会买材还。家人及客。赴监视之。唯尸在地。清入至尸前。闻其尸臭。自念悔还。但外人逼突。不觉入尸。于是而活。即营理敬家。分宅以居。于是归心三宝。勤信法教。

　　前齐永明中。杨都高座寺释慧进。疏食布衣。誓诵法华用心劳苦。执卷便病。乃发愿造百部。以悔先障。始聚得一千六百文。贼来索物。进示经钱。贼惭而退。尔后遂成百部。闻空中告曰。汝愿已足。必得往生。

　　舍身篇

　　感应缘(三验)

　　梁普通年。小庄严寺。有道度禅师。戒行淳直。善明摩诃衍。每厌此身同于毒树。若身命无常。弃尸陀林。施以鸟兽。乃积薪柴。渐就减食。至普通七年十一月三日。钟自虚鸣。其月八日。钟复自鸣。乃与大众共结善缘。尔后不复更食。唯用澡瓶。以汲清水。日饮一升。至二十五日。寺众同往。见瓶发五色光耀。杂彩氛氲。至二十九日旦时。寺主僧全等数人。共登禅室。遥见龛中紫光外照。其日将暮。忽有群鸟五六百。同集一树。夜二更初。寺有杂色光。映烛房宇。至五更中。闻山顶上。火声振烈。惊走往观。见禅师合掌火中。刺史武陵王。乃遣洒扫收敛其处而建塔焉。后闻山顶时有石磬之声。声甚清彻。

　　隋卢山甘露峰释大志姓顾氏。山阴人。于莲华山。甘露峰南。建静观道场。头陀为业。介尔一身。不避虓虎。闻有恶兽。辄往投之。皆避不啖。经于七载。禅业无绝。晚住此山福林寺。会大业屏除流徙隐逸。慨法陵迟。乃变服毁形。在佛堂内。高声恸哭。三日三夕。初不断绝。寺僧慰喻。志曰。余叹恶业乃如此耶。要尽此骸申明正教。遂往东都上表曰。愿陛下兴显三宝。当燃臂于嵩岳。用报国恩。帝乃许之。敕设大斋。七众通集。志不食三日。登大棚上。烧铁炉赤。用烙其臂。并令焦黑。以刀截断。肉裂骨现。又烙其骨。令焦黑已。布裹腊灌。下火燃之。光曜岩岫。于时大众见其苦行。皆痛心髓。而志虽加烧烙。词色不改。或诵法句。叹佛为德。或为众说法。言谈苦切。臂烧既尽。如先下棚。七日入定。跏坐而卒。

　　唐终南山豹林谷释会通。雍州宿川人。少欣俭素。游泊林泉。苦节戒行。诵法华经药王品。便欣厌舍。私集柴木。以贞观末年。静夜林中。积薪为窟。诵至药王。便令下火。风惊焰发。烟火俱盛。卓尔跏坐。声诵如故。寻尔西南。有大白光。流入火聚。至晓。身火俱灭。乃收其骨为起塔铭。

　　送终篇

　　受生部

　　夫生则八识扶持。死则四大离散。迅矣百龄。终归磨灭。循环三界。运转靡停。第一临命终时。检身冷热。验其善恶。具知来报。故瑜伽论云。造善之人。从下冷。触至脐以上。暖气后尽。即生人中。若至头面。热气后尽。即生天道。若造恶者。与此相违。然瑜伽论羯罗蓝义。最初托处。即名肉心。方识于此处最初托即从此处最后舍。

　　感应缘

　　汉令支县有孤竹城。古孤竹之国也。灵帝光和元年。辽西人。见辽水中有浮棺。欲斫破之。棺中人语曰。我是伯夷之弟。孤竹君也。海水坏我棺椁。是以漂流。汝斫我何为。人俱不敢斫。因为立庙祀祠。

　　汉菩提寺。西域人所立也。在慕义里。沙门达多。发墓取砖。得一生人以报。时太后与汉明帝在华林都堂。以为妖异。谓侍郎徐纥曰。上古以来。颇有此事不。纥曰昔魏时发冢得霍光女婿范明友家仆。说汉朝废立。与史书相符。不足为异也。后令纥问其姓名。死来几年。何所饮食。死者答曰。臣姓崔。名涵字子洪。博陵安平人。父名畅。母姓魏。家在城西埠财里。死时年十五。今乃二十七。在地下十二年。常似醉卧。无所食也。时复游行。或遇饮食。如似梦中。不甚辨了。后即遣门下录事张俊。诣埠财里。访涵父母。果有崔畅。其妻姓魏。俊问畅曰。卿有死儿不。畅曰有息子洪。年十五而亡。俊曰为人所发今日苏活。在华林园。主上遣我来相问。畅闻惊怖曰。实无此儿。向者谬言。俊还具以实启后。后遣俊送涵向家。畅闻涵至。门前起火。手持刀。魏氏把桃杖拒之。汝不须来。吾非汝父。汝非我子。速去可得无殃。涵遂舍去。游于京师巷内。常宿寺门下。汝南王赐黄衣一通性畏日。不仰视天。又畏水火及兵刃之属。常走于路。疲则止。不徐行也。时人犹谓是鬼。洛阳大市北。有奉终里内人。卖送死之具。及诸棺椁。涵谓曰。柏棺勿以桑木为欀。人问其故。涵曰。吾在地下。见发鬼兵。有一鬼称是柏棺。应免兵。主吏曰你虽柏棺。桑木为欀。遂不免兵。

