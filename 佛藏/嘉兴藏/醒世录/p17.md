<!-- { "loadSidebar": true } -->
　　隋京师延兴寺释昙延。姓王。蒲州业泉人也。世家豪族。宦历齐周。而性协书籍探悟玄旨。欲着涅槃大疏。恐滞凡情。每祈诚寤寐。愿得嘉征。乃于夜梦。有人披白服。乘白马。鬃尾拂地。而导授经旨。延手执马鬃。与之讲论。寤后惟曰。此必马鸣菩萨。授我义端。执鬃知其宗旨。抵事可观耳。更持经疏于陈州仁寿寺。舍利塔前。烧香誓曰。延以凡度。仰测圣心。铨释已了。具如别卷。若幽致微达。愿示明灵。言讫。涅槃卷轴。并放光明。通夜呈祥。道俗称庆。塔中舍利。又放光明。三日三夜。辉光不绝。上属天汉。下照山河。既感微祥。众仗传受。

　　隋京师净影寺释慧远。姓李。炖煌人。三藏备通。九流洞晓。讲导为业。昔在清化。曾养一鹅。听讲。开皇七年。敕召入京。鹅在本寺。栖宿廊庑。昼夜鸣呼。众共愍之。附使达京至净影寺大门放之。鸣叫腾跃。径入远房。依前驯听。不避寒暑。但闻法集钟声。不问旦夕。皆入讲堂。静声伏听。僧徒梵散。出堂翔鸣。若远常途讲解。依法潜听。闲及余语便鸣翔而去。

　　唐蒲州仁寿寺释道愻。俗姓张。河东虞乡人。神识高邈。器度虚简。善通群典。尤以涅槃设论。为栖神之宅。贞观二年冬月。有请讲涅槃预知将终。苦不受请。郑重延之。不免来意。赴请登座。发题告诸四众。悲叹而言。自唯去圣遥远。微言隐绝。庸愚所传。不足师范。但以信心归向自当识悟。今席讲说。不久当去。日时既促。愿各用心。遂无疾而终。送往王城谷中。南山之阴。阖境悲号。当夜降雪。扫路通行。陈尸山岭。经夕。忽有异华。绕尸涌出。可五百枝。长二尺许。上发鲜荣。形相全异。七众惊动。

　　见解篇

　　引证

　　如分别功德论云。如来所以广为四部。各说第一者。乃为将来道法之中。四姓出家。见解不同共相是非。自称为尊。余人为卑。如是之辈。不可称计。故预防于未然。开其自足之路。如光明之中。日为其最。星宿之中。月为其最。川流之中海为其最。六天之中。波旬为最。色界十八天之中。净居为最。九十六部之中。释僧为最。九十六道之中。佛道为最。如五百声闻弟子之中。神解各别。不可具列。

　　感应缘(二验)

　　晋长安鸠摩罗什。天竺人也。家世国相。什祖父达多。倜傥不群。名重于国。父鸠摩罗炎。聪明有懿节。将嗣相位。乃辞避。出家东度葱岭。龟兹王闻其弃荣。甚敬慕之。自出郊。迎请为国师。王有妹。年始二十。才悟明敏。过目成诵。诸国聘之。并皆不许。及见炎。心欲当之。乃逼以妻焉。既而生什乐欲出家。夫未之许。誓不落发不咽饮食。至六日夜。气力绵乏。夫乃许焉。即敕人除发。乃下饮食。次旦受戒。仍业禅法。专精匪解。学得初果。什年七岁。亦俱出家。从师受经。日诵千偈。师授其义。即自通达。无幽不畅。什年九岁。随母度辛头河。至罽宾国。遇名德法师。盘头达多。崇以师礼。从受杂藏。中长二含。凡四百万言。达多每称什神俊。至年十二。其母携还龟兹。复至月氐北山。有一罗汉。见而异之。谓与优波掬多无异。什进到沙勒国其冬诵阿毗昙于十门。修智诸品。无所咨受。而备达其妙。又于六足诸门。无所滞碍。沙勒国有三藏沙门。名喜见。谓其王曰此沙弥不可轻。王宜请令初开法门。王即设大会。请什升座。说转法轮经。顷之。随母进到温宿国。即龟兹之北界。时温宿有一道士。神辩英秀。振名诸国。手击王鼓而自誓言。论胜我者。斩首谢之。什既至。以二义相检。即迷闷自失。稽首皈依。于是声满葱左。誉宣河外。龟兹王躬往温宿。迎什还国广说诸经。乃更设大集。请问方等经奥。什为折辩。诸法皆空。无我分别。阴界假名非实。时会听者。莫不悲感追悼。皆恨悟之晚矣。至年二十。受戒于王宫。从卑摩罗叉。学十诵律。有顷。什母辞往天竺。谓什曰。方等深教。应大阐真丹。传之东土。唯尔之力。但于自身无利。其可如何。什曰。大士之道。利彼亡躯。若必使大化流传。能洗悟蒙俗。虽复身当炉镬。苦而无恨。于是留住龟兹二年。广诵大乘经论。洞其秘奥。龟兹王。为造金狮子座。以大秦锦褥铺之。令什升而说法。什曰家师犹未悟大乘。欲躬往仰礼。不得停此。俄而大师盘头达多。不远而至。王曰大师何能远顾。达多曰一闻弟子所悟非常。二闻大王弘赞佛道。故窅涉艰危。远萃神国。什得师至。欣遂本怀。师谓什曰。汝于大乘。见何异相。而欲尚之。什曰。大乘深净明。有法皆空。小乘偏局。多滞名相。师曰。汝说一切皆空。安舍有而爱空乎。什乃连类而陈之。往复苦至。经一月余日。方乃信服。师叹曰。我不能达。反启其志。于是礼什言。是我大乘师。我是汝小乘师矣。西域诸国。咸伏什神俊。每至讲说诸王皆长跪座侧。令什践而登焉。其见重如此。

　　宋江陵幸寺释法显。姓龚。平阳武阳人。志行明敏。仪轨整肃。常慨经律舛阙。志励寻求。以晋隆安三年。与同学慧景道整慧应慧嵬等。发自长安。西度流沙。上无飞鸟。下无走兽。四顾茫茫。莫测所之。唯视日以准东西。人骨以摽行路耳。屡有热风恶鬼。遇之必死。显任缘委命。直过险难。至葱岭。冬夏积雪。有恶龙吐毒。风雨砂砾。山路艰危。壁立千仞。昔有凿石通路。傍施梯道。凡度七百余所。又蹑悬縆。过河数十余处。皆汉时张骞甘父所不至也。次度雪山。山遇寒风暴起。慧景噤颤不能前。语显曰吾其死矣。卿可前去。勿得俱殒。言绝而卒。显抚之泣曰。本图不果。命也柰何。复自力孤行。遂过山险。凡所经历四十余国。将至天竺。去王舍城三十余里。有一寺逼瞑过之。显欲诣耆阇崛山。寺僧谏曰。路甚险阻。且多黑狮子。屡经啖人。何由可至。显曰。远涉数万。誓到灵鹫。身命不期。出息非保。岂可使积年之诚。既至而废耶。虽有险难。吾不惧也。众莫能止。乃遣两僧送之。显既至山。日将矄夕。遂欲停宿。两僧危惧。舍之而还。显独留山中。烧香礼拜。果夜有三黑狮子。来蹲显前。舐唇摇尾。显诵经不辍。一心念佛。狮子乃低头下尾伏显足前。显以手摩之。咒曰若欲相害。待我诵竟。若见试者。可使退矣。狮子良久乃去。明晨还返。路穷幽梗。止有一径通行。未至里余。忽逢一道人。年可九十。容服粗素。而神气俊远。显虽觉其韵高。而不悟是神人。后又逢一少僧。显问曰。向耆年是谁耶。答云。头陀迦叶大弟子也。显追至山所。有横石塞山口。遂不得入。显流涕而去。进至迦施国。后至中天竺。于摩竭提邑。波连弗阿育王塔南。天王寺。得摩阿僧祗律。又得萨婆多律抄杂阿毗昙心线经方等。泥洹经等。显留三年。学佛语佛书。躬自书写。于是持经像。寄附商客。到狮子国。显同旅十余。或留或亡。顾影惟己。常怀悲慨。停二年。复得弥沙塞律。长杂二含。及杂藏。并汉土所无。既而附商人大舶。循海而还。舶有二百余人。值黑风水入。众皆惶惧。即取杂物弃之。显恐弃其经像。唯一心念观世音。任风而去。得无伤坏。经十余日。达耶婆提国。停五月。复随他商。东适广州。举帆二十余日。夜忽大风。合舶震惧。众皆曰载此沙门。使我等狼狈。共欲推之。法显檀越。励声呵商人曰。汉地帝王。奉佛敬僧。我自至彼告王。必当罪汝。商人相视失色。俯仰而止。既水尽粮竭。惟任风随流。忽至岸。见藜藿菜依然。知是汉地。但未测何方。即乘船入浦寻村。见猎者二人。显问何地。猎人曰此是青州长广郡。牢山南岸。猎人还以告太守李嶷嶷素敬信。闻沙门远至躬自迎慰。显持经像随还。顷之欲南归。青州刺史。请留过冬。显曰。贫道投身于不返之地。志在弘通何得久停。遂南造京师。就外国禅师佛驮跋陀。于道扬寺翻译经律论等。百余万言。流布教化。

　　宿命篇

　　引证

　　古时畜生。所以能语。今时畜生。所以不能语。谓劫初时。先有人天。未有三恶。从人天中来。以宿习近故。是以能语。今时畜生。从三恶道中来。是以不能语。又婆沙论说。谓于生处自性。能知过去宿命。乃知他心。于其生处不假修。因自性而知。此智遍通五趣。若诸有情。住在母胎及出胎时。不受众病迫窄苦者。皆应能忆过去生事。但由母病。及迫窄苦。皆悉忘之。如鬼趣中。亦有生处得智。知他心等。昔有女人。为鬼所魅。嬴瘦将死。咒师问鬼。汝今何为恼此女人。鬼便报言。此女过去五百生中。尝害我命。我亦过去五百生中。常害彼命。怨怨相报。于今未息。彼若能舍。我亦舍之。咒师因报彼女人曰。汝若惜命。当舍怨心。女人报言。我亦舍矣。鬼观女意。都不舍怨。恐命不全。妄言已舍。遂断其命。畜生趣中。亦有宿命智。如婆沙论中。昔有一女置儿在地。缘行他处。时有一狼将其儿去。其母趁言。汝狼何以将我儿去。狼即报言。汝是我怨。曾于五百生中。尝食我儿。我今还欲于五百生。杀害汝子。此乃怨仇相报。何以生瞋。作是报已。复更语言。若汝能舍怨害者。我则放汝之子。儿母报言。我舍怨心。时狼即便起坐思惟。观彼女人之心。仍知不舍。还复语言。汝虽口言。心犹不舍。作是语已。即便断其儿命而去。此乃自识宿命。知彼之心。最为良验。

　　宿习部

