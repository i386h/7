<!-- { "loadSidebar": true } -->
　　又杂譬喻经云。昔者兄弟二人。居世富贵资财无量。志念各异。兄好道义。弟爱家业。其弟见兄。不亲家业。追逐沙门。听受佛经。家转贫困。财物日耗。恒嫌恨之。兄报曰。五戒十善。供养三宝。以道化亲。不亦孝乎。其弟含恚。掉头不信。兄见如是。更谓弟曰。卿贪家事。以财为贵。吾好经道。以慧为珍。今欲舍家。归命福田。计人寄世。忽若飞尘。无常卒至。为罪所缠。是故舍世。避危就安。弟见兄决志道义。寂然无报。兄则去家而作沙门。夙夜精进。坐禅思惟。行合经法。成道果证。弟贪家业。未曾为法。其后寿终。堕于牛中。肥盛甚大。贾客买取。载盐贩之。往还数回。牛遂羸顿。不能复前。转增困顿。躄卧不起。贾人挝打。摇头才动。时兄游行遥见其弟便谓之曰。弟居田宅。今身堕牛畜。即以威神。照示本命。即自识知。泪出自责。由行不善。悭贪嫉妒。不信佛法。轻慢圣众。不依兄语。抵突自用。故堕牛中。疲顿困劣。悔当何逮。兄知心念。怆然哀伤。即为牛主说其本末。贾人闻之。便以施与。即将牛去。还至寺中。使念三宝。饭食随时。其命终尽。得生忉利天。时众贾客。各自念言。我等治生。不能施与。不识道义。死亦恐然。便共出舍。捐其妻子。弃所珍玩。行作沙门。精进不懈。皆亦得道。又付法藏经云。昔尊者罗汉阇夜多。将诸弟子。诣德叉尸罗城。见一乌。欣然微笑。弟子白师。愿说因缘。尊者答言彼乌者。乃往过去九十一劫。有佛出世。号毗婆尸。我于尔时为长者子。欲得出家。父母不听。强为聘妻。既得妻已。复求出家。父母语我。若生一子。乃当相放。后生一男。至年六岁。我复欲去。父母教儿。求抱我脚。啼哭而言。父若舍我。谁见养活。先当杀儿。然后可去。我时于子。起爱染心。即语子言。吾为汝故。不复出家。从是以来。九十一劫。流转五道。今以道眼。观见彼乌。乃是前子。愍其愚痴。久处生死。是以微笑。以是因缘。若复有人。障他出家。此人罪报。常在恶道。受极苦痛。无得解脱。恶道罪毕。若生人中。双盲无目。是故智者。若见有人。欲出家者。应勤方便劝令成就。又出家功德经云。昔佛在世时。佛与阿难。入毗舍离城。时到乞食。有一王子。字鞞罗羡那。与诸婇女。在高楼上。共相娱乐。佛闻乐音。语阿难言。我知此人。却后七日必当命终。若不出家。或堕地狱。阿难闻已。即往教化劝其出家。王子闻劝。于六日中。极意受乐至第七日。求佛出家。一日一夜。修持净戒。即便命终。生四天王。满五百岁。后生忉利为帝释子。寿天千岁。次生炎摩。复为王子。寿二千岁。后生兜率亦为王子。寿四千岁。次生化乐。为天王子。寿八千岁。化乐寿尽。复生第六他化自在。为天王子。万六千岁。于六欲天。往来七返。而无中夭。一日出家。满二十劫。不堕恶道。常生天上。受福自然。又杂宝藏经云。佛在迦毗罗卫国。入城乞食。到难陀舍。会值难陀与妇作妆。香涂眉间。闻佛门中欲出外看。妇共要言。出看如来。使我额上妆未干。顷便还入来。难陀即出见佛。佛即敕剃发师。与难陀剃发。难陀语剃发人言。迦毗罗一切人民。汝今尽可剃其发耶。佛问剃发者。何以不剃答言畏故不敢为剃。佛共阿难。自至其边。难陀畏故。不敢不剃。虽得剃发。恒欲还家。佛常将行。不能得去。后于一日。次当守房。而自欢喜。今真得便。可还家去。待佛众僧等多去之后。我当还家。佛入城后。作是念言。当为汲水。令满澡瓶。然后还归。寻时汲水。一瓶适满。一瓶复翻。如是经时。不能满瓶。便作是言。俱不可满。使诸比丘来还自汲。我今但着瓶屋中而去。适即闭门。适一扇闭。一扇复开。更作是念。俱不可闭。但置而去。纵使失诸比丘衣物。我饶财宝。足可偿之。即出僧房而自思惟。佛必从此来。我则从彼异道而去。佛知其意。亦从异道来。遥见佛来。至大树从藏。树神举树在虚空中。露地而立。佛见难陀。问言。汝妇端正不。答言端正。适山中有一老瞎猕猴。又复问言。汝妇孙陀利。面首端正。何如此猕猴耶。难陀懊恼便作念言。我妇端正人中少双。佛今何故。以我之妇。比瞎猕猴。佛复将至忉利天上。遍诸天宫。而共观看。见诸天子。与诸天女。共相娱乐。见一宫中。有五百天女。无有天子。寻来问佛。佛言汝自往问。难陀往问。诸宫殿中。尽有天子。此中何以独无天子耶。诸女答言。阎浮提内。佛弟难陀。佛逼使出家。以出家因缘。命终当生于此天宫。为我天子。难陀答言。即我身是。便欲即住。天女语言。我等是天。汝今是人。天人路殊。且还舍人寿。更生此间。便可得住。便还佛所。以如上事。具白世尊。佛语难陀。汝妇端正。何如天女。难陀答言。比彼天女。如瞎猕猴。比于我妇。佛将难陀。复至地狱。见诸镬汤。悉皆煮人。唯见一镬。次沸空停。怪其所以。而来问佛。佛言汝自往问。难陀即往问。狱卒答言。阎浮提内。有如来弟子名为难陀以出家功德。当得生天。以欲罢道因缘。天寿命终。堕此地狱。是故我今吹镬而待。难陀闻已恐怖。畏狱卒留。即作是言。南无佛陀。南无佛陀。唯愿将我拥护。还至阎浮提内。佛语难陀。汝能勤持戒修。天福自在。难陀答言。不用生天。今唯愿我不堕此狱。佛为说法。一七日中。成阿罗汉。当知淫欲之事。乐少苦多。犹如逆风而热炽炬愚者不放必见烧害。

　　惭愧篇

　　引证

　　三千威仪云。出家人所作业务者。一者坐禅。二者诵经法。三者劝化。众事若具足。作三业者。是真出家。不然。徒生徒死。唯有受罪之因。又百喻经云。昔有一人。事须火用。及以冷水。即便宿火。以澡罐盛水。置于火上。后欲取火。而火都灭。欲取冷水。而水复热。火及冷水二事俱失。世间之人。入佛法中。出家求道。既得出家。还念妻子。五欲之乐。由是之故。失其功德之火。兼失持戒之水。
嘉兴大藏经　醒世录


　　醒世卷四目录(拈示神通。使人知修行利益)奖导篇(述意　引证)说听篇(述意)利益部(感应缘（三验）)见解篇(感应缘（二验）)宿命篇(引证)宿习部(感应缘（二验）)至诚篇(求宝部)求忍部(感应缘（三验）)神异篇觔通部降邪部胎孕部杂异部(感应缘（三验）)感通篇(述意)圣迹部住持篇说听部

　　醒世录卷四

　　武原居士徐昌治觐周　编辑

　　金粟寺住持行元百痴　校阅

　　奖导篇

　　述意

　　夫贵贱靡恒。贫富无定。故见有财富室温。衣丰食足。复见有贫苦饥弊。役力驰求。所以劝奖。令其惠施。有人衣裘服玩。鲜华香洁。复见有尺布不完。文帛残敝。所以奖劝。令其修福。有人食则甘味并荐。珍羞备举。复有脱粟之饭不充。藜藿之羹常乏。所以劝奖。令其修习。有人荣位通显。乘肥衣轻复见有卑鄙猥贱。人所不齿所以劝奖。令其谦敬有人形貌端整。言音风吐。复有面状矬丑。出言险暴。所以劝奖。令其忍辱。有人意力强干。常堪行道。复有嬴瘵多患。眠坐不安。所以劝奖。令其赈救。凡如此事。最应奖导。

　　引证

　　涅槃经云。居家如牢狱。妻子如枷锁。财物如重担。亲戚如冤家。能一日一夜。受持清禁。六时行道。兼年常六斋。检敛身口。意不驰外。专崇出俗。高慕佛法。深敬沙门。悲心利俗虽居在家。可得度苦。时五通比丘。名精进力在山中树下。闲寂求道。时有四禽兽。依附左右。常得安隐。一者鸽。二者乌。三者毒蛇。四者鹿。是四禽兽自相问言。世间之苦。何者为重。乌言饥渴最苦。投身罗网。不顾锋刃。我等丧身。莫不由之。鸽言淫欲最苦。色欲炽盛。无所顾忌。失身丧命。莫不由之。毒蛇言瞋恚最苦。毒意一起。不避亲疏。亦能杀人。复亦自杀。鹿言惊怖最苦。我在林野。心恒怵惕。畏惧猎师。及诸豺狼。仿佛有声。奔投坑岸。母子相捐。肝胆悼悸。比丘闻之。即答之曰。汝等所论。是其末耳。天下之苦无过有身。身为苦器。忧畏无量。吾以是故。舍族学道。灭意断想。志存泥洹。

　　说听篇

　　述意

　　经曰。法之供养。胜诸供养。是以一象既亏。则六爻斯坠。一言有失。则累劫受殃。故知传法不易。受听极难。故地持论云。随文取义。有五种过。一无正信。二退勇猛。三诳众生。四轻法。五谤法。若净心说法纵是生死变为涅槃若染心说法。纵是涅槃。变为生死。又涅槃经云。大乘为甘露。亦名为毒药。能消即为甘。不消即成毒。如人置毒乳中则能杀人。

　　利益部

　　阿育王经云。昔阿恕伽王。使道人说法。时以步障。遮诸妇女。使其听法。尔时法师为诸妇女说法。恒说施论。戒论。生天之论。有一妇女。分犯王法。发幕。向法师前问言。如来大觉。于菩提树下。说诸法时。觉悟施戒耶。更悟余法耶。法师答言。佛觉一切有漏法皆苦。犹若融铁。此苦因从集而生。犹如毒树修八正道。以灭苦集。是女人得闻此语。获须陀洹道。以刀系颈。往到王所。白王言。我今日犯王重法。愿王以法治我。王问言。汝犯何事。答言。我破王禁制。至道人所。譬如渴牛。不避于死。我实渴于佛法。是以默突听法。王问言。汝听法时。颇有所得不。答言得法。见四真谛。解阴入界。及以诸大皆知无我。遂得法眼。王闻是语。踊跃欢喜。即为作礼。便唱令言。自今已后。不作障隔。乐听法者。直至法师所。对面听法。叹曰奇哉。我宫内乃出人宝。以是因缘。当知听法有大利益。又杂宝藏经云。尔时般遮罗国以五百白雁。献波斯匿王。王令送着祗桓精舍。雁见僧聚。来在前立。佛以一音说法。众生各得类解。当时群雁亦解僧语。闻法欢喜。鸣声相和。后飞至余处。猎师以网都覆杀之。一雁作声。诸雁皆和。谓听法时声。乘是善心。生忉利天。五百天子。即时来下。在如来边。佛为说法。悉得须陀洹。波斯匿王。过到佛所。便问此中诸雁。向何处去。佛言诸雁飞去。为猎师所杀。命终生天。今日五百诸天子等。着好天冠。端正殊特者是。今日听法。皆得须陀洹。王问佛言。此群雁。以何业缘。堕于畜生。命终生天。今日得道。佛言昔迦叶佛时。五百女人。尽共受戒。用心不坚。毁所受戒。堕畜生中。作此雁身。以受戒故。得值如来。闻法获道。

　　感应缘(三验)

