<!-- { "loadSidebar": true } -->
　　师到普雨禅院上堂连日法师向者里讲得天雨四花地摇六震诸人还领略也未若也领略不可认奴作郎若未领略不可唤钟作瓮只如山僧到者里又作么生若也头上安头未免埋没你诸人若也别行一路未免惑乱你诸人若也诸人脚跟稳当任你佛祖到来无伊插足分何况其余说黄道白总是祭鬼神茶饭拭疮疣故纸与你诸人了无交涉只因脚跟未稳未免见人说有便著有见人说无便着无说不有不无便着不有不无说亦有亦无便着亦有亦无不见道离四句绝百非达磨老子来只求个不受惑底人如何是不受惑底人一僧才出师便棒僧拟问师云眼目定动白云万里复举一老宿一夏不说法有一僧云不望佛法得闻正因二字也罢老宿云若是正因一字也无邻庵一老宿闻云可惜一釜羹却被两颗老鼠粪污却师云二老可谓一着高一着一步高一步检点将来大似商君立法萧何制律只如山僧今日与么屙碌碌地且道是同是别富嫌千口少贫恨一身多。

　　上堂众生因贪瞋痴堕三恶道诸佛以贪瞋痴成等正觉何也诸佛不贪安能万德庄严不瞋岂能断除恶业不痴何以广度众生既然万德庄严则贪之一字息矣既能断除恶业则瞋之一字息矣至如众生无量无边也有可度者也有不可度者怎能度脱得尽则痴之一字未有了日在是事且置只如瑞岩拄杖子终日敲东击西且道害痴不害痴良久云曾为浪子偏怜客自是贪杯惜醉人复举药山久不上堂院主白云大众久思清诲请和尚不吝慈悲药山上堂便下座院主云因甚和尚不示一言药山云经有经师论有论师争怪得老僧药山幸自可怜生被院主一拶直得屎尿一齐来山僧亦久不上堂此因延寿证长老引尔隐禅人请法山僧未免高升曲录屙碌碌地且道经耶论耶落花台上重铺锦玛瑙阶前布赤砂。

　　华严期满散上堂唯一坚密身一切尘中现所谓现圣现凡而无有圣凡之相现男现女而无有男女之相乃至真中现俗俗中现真无中现有有中现无净中现染染中现净空中现色色中现空而无有诸相再无真俗净染有无空色互现之相如是一切相如梦一切心如幻一切法如响一切佛如影俱不可得既不可得坚密身亦不可得则众生身即是佛身法界即是众生界此世界即是他世界世间法即是出世间法所以东方入定西方起男身入定女身起女身入定天身起天身入定凡身起凡身入定声闻起声闻入定菩萨起菩萨入定世界起世界入定刹那起刹那入定一日起一日入定千劫起千劫入定以至不可说不可说劫起大众此以张老夫人六旬华诞之辰华严道场圆满之日山僧如是举扬且道所生功德增寿量多少良久竖拂子云若向者里荐得譬如以一切华云香云衣服鬘盖云乃至不可说雨众宝庄严云供养百千万亿佛刹微尘数诸佛所生功德何啻千倍不及一万倍不及一以至算数譬喻皆不能及一如或未然年年此月水亭畔无数莲华敷满池。

　　礼万佛忏上堂问古刹重兴宗风大阐四众临筵有何指示师云霜叶红于二月花进云只如庞居士道十方同聚会个个学无为未审无为作么生学师云放下着进云和尚也不得向虚空里钉橛师打云更要头上安头乃云常不轻菩萨逢人便拜且道拜个甚么德山临济见人便棒便喝且道棒个甚么喝个甚么至于擎叉打地舞笏张弓毕竟是个甚么诸仁者若向者里着眼合掌低头总不空过如或未然古佛过去久矣复举昔有秀才看千佛名经问长沙云百千诸佛只闻其名未审居何国土还化物也无沙云黄鹤楼诗崔颢题过秀才还曾题也未云未曾沙云得闲题取一篇师云长沙固是应机圆活手眼通身可惜者秀才只善攻文未知武略若是山僧作秀才待他云得闲题取一篇便掀倒禅床只如今礼万佛洪名设有人问居何国土便乃鞠躬问讯何故僧排夏腊俗列耆年更为颂出寒窗终日只攻文不见长安见白云黄鹤楼诗千古话晴川历历汉阳濆。

　　开炉上堂问古刹中兴大有缘刹竿重竖霭祥烟煆凡炼圣即不问一锤打就事如何师云费力不少进云昔日大通智胜佛十劫坐道场因甚佛法不现前不得成佛道师云文不加点问有疑有问未审和尚还许否师云不许进云恁么则夜静水寒鱼不饵满船空载月明归师云苍天苍天乃云天地未形之际阴阳未判以前早有者个炉鞴圣不鼓铸凡不煆炼一道平等浩然大均纵有妙密钳锤也须缩手诸仁还知者个时节么便好散去将谓无合杀拈拄杖云山僧今日于拄杖头上开个红炉一切凡情圣解一大藏破故纸千七百烂葛藤总向者里销镕铸一个铁橛子抛向东东方世界粉碎抛向西西方世界平沉抛来掷去南方北方四维上下悉皆消殒佛来摇动不得祖来移易不能塞在汝诸仁面前作何处置良久云莫云老汉无方便只要人参铁橛禅卓一卓下座。

　　元旦上堂问一片皇风归有道瓣香聊祝圣明君如何是新年头佛法师竖起拂子进云如何是新年佛法有师云也有也不有进云如何是新年佛法无师云也无也不无乃云新年头佛法适才有人问过了最初一句无人道着山僧不可不道诸人不可不知不见道识得一万事毕透得一无阻隔天得一以清地得一以宁君王得一天下太平良久云山僧拟开口已是第二句了诸人才侧聆已是第二头还会么尔善知时节我今不再三。

　　龙牙云叟和尚语录编成付梓龙牙监院奯雪侍者慈照请上堂问龙牙山里龙晴空澍大雨推倒涅槃城佛祖位不住因甚今日在和尚拂子头上尘说刹说无间歇师云竿木随身逢场作戏进云昔日雪峰三上投子九到洞山因甚么向鳌山成道师云南山起云北山下雨进云后来住庵有僧敲门雪峰放身出云是什么僧亦云是什么还有优劣也无师云焦砖打着连底冻进云为甚么云峰低头归庵师云烂泥里有刺进云僧举似岩头头云我当时若向伊道末后句天下人不奈雪老何作么生是末后句师云风前雪弹子进云头云我与雪峰同条生不与雪峰同条死要识末后句只者是意旨如何师云若把是非来入耳从前知己尽成仇进云只如雪峰末后句岩头证明今朝云叔末后句和尚证明和尚末后句阿谁作证师云大众侧聆进云一堂风冷淡千古意分明师云且莫错流传乃云黄面墨昙大喻三十小喻八百说成一大藏犹云始从鹿野苑终至跋提河如是二中间未曾说一字大似掩耳偷铃抱赃叫屈周金刚烧却青龙钞拈条赤楖栗佛来祖来也棒犹较些子及乎道个吾宗无语句亦无一法与人分明此处无银三十两争似我龙牙和尚胸次不存元字脚顶门却具摩醯眼聊借洞庭湖为一张口掇君山作个舌头八百里之波澜千万顷之空阔默时说说时默大施门开无拥塞一一从胸襟流出与我盖天盖地去在虽然如是举扬也是谤他不少何故凤栖不在梧桐树碧落寒潭写影长。

　　解制上堂霜凝水冻当时结也日暖风和而今解也所谓时节若至其理自彰只如道太阳门下日日三秋明月堂前时时九夏还知得者个消息么知得者个消息常在途中不离家舍常居家舍不离途中三条椽下即是百城烟水担囊负钵岂殊叠足蒲团如是则结也如是解也亦如是若不如是云自帝乡去水从江汉流。

　　华严期满散上堂一切菩萨初从有为法而入无为地复不住无为地而示现诸神变作诸种种如梦如幻如化如影三昧度脱梦幻化影之众生而实无灭度者此龙牙云叟和尚生前举扬宗教正令高提有云门丹霞之作略而末后遗赀乃谆谆嘱诸徒子广兴佛事到处供佛饭僧忏礼[言奉]诵转藏经点塔灯斋罗汉以至济贫施茶放生凡诸功德无一不为虽与菩萨前后次第互相激扬而有差别实与诸菩萨同一见闻同一行愿同一化导同一广大而不相差别者也于此瑞岩[言奉]杂华大典今逢满散之日弟子奯雪慈照请山僧升座复为举扬竖拂云华藏庄严世界海不可说佛刹微尘数诸佛诸菩萨众尽向此一毫端上焕然显现成就不可说不思议无量无边如实清净同异差别神通光明而此一毫端不加增华藏世界海不加减亦不宽博亦不狭劣亦无来去古今之相诸人若也信得及即此一毫端便是菩提场中普光明殿亦便是兜率夜摩他化自在天之莲华藏狮子之座等无有异无有纤毫同相亦无纤毫别相亦无纤毫自他差别之相然而诸人信得及亦在里许信不及亦在里许信与不信总在里许何故聻不见道譬如虚空无不包容又如大地无不承载虽然与么境界普贤象王鼻孔许汝摸着半边文殊狮子爪牙且道在什么处挥拂子云生平不遇钟郎听谁识高山流水音。

　　开炉上堂问大开炉鞴煆圣炼凡忽有不受钳锤底到来如何煆炼师云堪作什么进云掀翻海岳求知己拨转乾坤见太平师云已迟八刻问结制即不问如何是踢翻漆桶边事师云道什么进云妆聋作哑有甚了期师云识甚好恶进云和尚不得压良为贱师云没量大人乃云诸方旧例十月开炉瑞岩远出方还蹉跎半月余便见冷湫湫地若论炉头热闹不过多几块顽铜钝铁果要惊天动地须是冷灰里豆爆一声使天下人摸索不着不见道若能自解倒骑驴一生不落他人后复云散以七净花去却净边垢布以八解水除却垢边净净垢一齐洗犹是法身病洗到无可洗入水见长人。

　　解冬上堂古人道兄弟东去西去直须向万里无寸草处去我则不然兄弟东去西去不可向不毛之地处去简点将来也是徐六担板须是恁么也得不恁么也得恁么不恁么总得虽然更有一着若到诸方不得错举。

　　神鼎符长老省师辞院请上堂端祖道端的得一回汗出一茎草上现出玉殿琼楼大众从上风规甚非细事拈拄杖云瑞岩门下者里翻身去续焰联芳兴家立业化荆棘为旃檀林变瓦砾为释梵宫直得山河大地同一口说万象森罗同一体用所以进则有纲有纪退则可尚可风阐扬佛祖真机开凿人天正眼就路还家即不问功成身退事如何祖庭增色嘉声振何处青山不带春。

　　法华忏期含大戎邑侯请上堂世尊说法多宝证明瑞岩说法阿谁证明拈拄杖云来也大众者尊上座何似多宝佛塔但能荐得火宅当地清凉穷子便承家安业其间巧设方便譬喻言词龙女献珠已迟八刻药王烧身未为精进如或未然更借释迦老子舌头水漉漉去也卓拄杖云是法非思量分别之所能解亦非见闻觉知之所能及过去诸佛已为一大事因缘故出现于世未来诸佛当为一大事因缘故出现于世现在诸佛今为一大事因缘故出现于世十方如来河沙菩萨山河大地日月星辰人畜草芥有情无情总向者里大扣大鸣小扣小鸣大根大茎小根小茎唯此一事实余二即非真是以无言词处曲为言词无方便中特开方便不见道若人散乱心乃至以一华举一手或复但合掌小低头渐见无数佛自成无上道何况五体投诚而不成正觉虽然只如祖意教意毕竟是同是别挥拂子云但见皇风成一片不知何处有封疆。

　　德生履珍庵主等请上堂举拂子云者朵优昙花三千年一现不可作希有想亦不可作平常见若作希有想则埋没己灵若作平常见则孤负先圣若能不昧己灵不孤先圣眼不着色无色不辨耳不着声无声不明鼻不着香无香不知舌不着味无味不识身不着触无身不现意不着想无事不了不是神通妙用亦非法尔如然所以诸法如是相如是性如是体如是力如是因如是缘如是果如是报说到者里若有个禅和道长老与么屈曲垂慈犹是化城边事山僧不觉呵呵大笑何故掷拂子云渡河须用筏到岸不须舟。

