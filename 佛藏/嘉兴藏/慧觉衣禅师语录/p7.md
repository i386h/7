<!-- { "loadSidebar": true } -->
　　和尚(讳)照衣(号)慧觉本渝之綦江县人俗姓熊父(讳)品母张氏生于明万历乙巳年二月二十一日子时年十一孤依孀闱一日闻乡人居士论释尊舍国入山苦行成道度世之语坚志欲出家白母未之许寻游于圣灯山寺晤僧三祇隐名甘淡山果荼菜自度不知其苦也继而母密访得诸亲识责以人子大义仍依母持报恩斋三年适有二兄自滇归幸老母有所依托遂于甲戌仲秋初脱身北向道左有客问曰何之师曰朝山去客曰我亦朝山去你曾斋否师曰未也客为假馆治酒与师封斋师大醉酣睡初不知前客乃梁上君子也因窃行李而去师赤身旋于佛图关侧棘林中僵卧黎明默咒曰傥我有出家分随所往不碍可也遂望空前进途次艰险无所不历发愤前征至华银山礼普贤大士香次值常白师如故人阅十一月初四日始剃发白密探师来历发人同归本里审谛所由母复留难师告曰在家奉养口体之孝也出家修道乃出世间之大孝胡不许邪遂劝母长素念佛持经自此一宿即辞回山圆具又半载白示寂师继主院四年一日自慨曰作如是僧又不如不出家之为愈也乃辞众下山欲游江南适路阻未往途遇一婆子向前拽住师伞问曰此物有五人那个是真底师曰高着眼婆笑而不答迎到家谓人曰者师尽有道器可作礼留此供养忽见案头有楞严经展读至世尊示阿难光明拳处触发疑情始解下手做工夫行也如是坐也如是从朝继暮从暮至旦只一个能推之心非为我心毕竟我心将名何等疑来疑去排遣月余昏散交攻无时暂息一日遇渝城之刘三德居士接至湖山白衣阁客居危坐一室日夜撕捱东咬西嚼般尽伎俩如跳在葛藤窝里相似要一霎时洒落了不可得日复一日又三年似无灵验乃于佛前自誓曰傥某今生与此道果无分尽一生去死复再来必要究明者事方休礼毕上单正襟危坐遂将身心疑情一齐放下跏趺竟夜如一息顷忽闻门外沙弥叫一声如冷灰豆爆地覆天翻圣量凡情豁然瓦解啊元来元来瓮中何尝走却鳖自尔活鱍鱍地彻体玲珑通身庆快时崇祯辛巳二月朔二日也又数月忽一僧自外归言万峰破山和尚受叙戎牟先生请明日过此师次日果得遇于刘洪宇家礼拜问曰久闻破山酒借杯打湿口山仰后坐云者里一滴无何处来下口师曰远闻香喷鼻近则何没有山便喝师便揖出阅明年壬午春山回万峰过渝应王居士家供师闻山至直造庭前礼问曰春日已去夏日又来其天道有变易否山云变易且置不去不来一句作么生道师蹬足山便喝师曰昨夜春雷送喝狂风送棒闪电见形者几般俱不用天将何道与我山与一顿乱棒棒折师摇手曰巡人犯夜山休去师便拜山见师神色不变乃云凡吃老僧棒者便要诃骂老僧你具何本领乃尔如是师曰诃骂有日子在山微笑师后游峨嵋连坐七刹论楞严圆觉金刚共主八期甲申之变散众至洪椿坪住持欲以院事及师师不之许落山值岁荒隐居夜郎八载癸巳年九月闻破山和尚住梁山金城寺师省觐不以世乱险阻为虑直造之焉及抵金城适山堂下促问曰似远来者师曰始从遵义山再问来历师曰来历且长尚容举似旁僧云此是渝城折拄杖者山曰啊至晚侍僧过茶先奉于山山曰此本为客何先老僧师曰照衣何人到此作客山曰老僧已知你不是客作汉师曰荷蒙高鉴山呵呵大笑一夜山归方丈欲寝师随后见侍僧脱袜毕师亦与之脱山伸足曰无了师曰正好无处下手山曰无处作么下手师竖拳云　哩　哩山弹指曰苏噜苏噜师拂袖便出一日侍山至双桂夜坐忽门外数僧论法师讲经事师曰法师事业不过采集词藻义学为心若佛法梦也未梦见在山曰汝会得我问汝唯佛与佛乃能知之且道知个甚么师曰不许知山便掌曰因甚不许知师曰知即凡夫也便拜山劈头蹋云再悟始得师曰再悟即不堪山曰汝具甚么手眼师曰自从跨过黄金限不向门前宿草庵山曰未在三日下得一转语恰好老僧许汝参禅师桌上三拳山曰是甚么意师答偈曰冤对两相逢全身密不住深滩龙摆尾女子不穿裤山曰是汝的是学的师曰是何言欤掉背归僧堂雪臂和尚在坐曰咦慧觉兄可谓地头人也师曰谢赞叹山日学答话有甚奇特臂曰老和尚莫压良为贱师向前展两手曰梁山纸贵一状领过山乃拈棒一齐打散阅三月廿一日出从上源流杖拂授之偈曰唯佛与佛乃能知比若天高无物齐大有慧公亲荐得捕风捉影任拈提师辞不获遂归渝开法于长安并江津石宝圆通又渝青岩观音珠林洪福及治平等刹上堂法语机缘偈颂咸载之行录共嗣法门人破峰重佛语御湖岩隐苍岩石翠峨登琇峨脉珊烁璠雷岩静瑞岩融将军狄三品渝州太守田铨文学熊旦大隐仁研如铭还虚宝剖石果正峨合巨峨空清源懿成都太守冀应熊二十人等皆针芥相投作家龙象非偶然者康熙十二年九月十八日师无他病痛忽双桂二僧至叙问老人临终时有何言句僧曰门人请问老人百年后有何所念老人曰吾灭后别无所念但将老僧口水话不可更改师微笑曰吾师如是吾亦如是言罢奄然长往颜貌如生左右撼之已逝矣世寿六十九腊三十八於戏师于四威仪之间咳唾掉臂之际无不合辙令人目睹意销潜符默证者难以枚举毋论僧之与俗贵贱老少咸师事之及涅槃之日万指泣送如丧考妣非平昔道德充备有所感于人者能若是乎甲寅十月十七日法弟比丘华严圣可德玉谨录寿之于石。

　　法派

照彻法旨元正心宗续传宝印了达洪钟密灿幽玄总持摄融然灯炳焕古鉴崇隆

　　佛事

　　赤心火赤心赤心拨转车轮掉背而去撒手便行即涅槃相示生死身大众既然生身死身涅槃身都在者里且作么生道末后一句掷火炬云金骨更须遭烈火一回锻炼一回新。

　　珊烁维那火珊烁吾徒年四十五如兀如痴半宾半主才得个相应奈何行更速今朝撞着湖山长老不免为汝据款结案痛与两手分付咄咄撺下火炬云八字眉毛上下看一堆此木腾今古。

　　瑞峰火拈火炬召大众云者是生也么死也未来如斯尊去如斯贵几根臭骨头安以作群队一具火莲池详勘佳风味遍地结冰霜满空罗玉翠复打圆相撺下云燎燎为尔助神通一朵灵光长不昧。

　　通颖沙弥火人寿芬芳短灵根岁月长虽然来去速不是少年郎掷火炬喝一喝云火坑忽地红莲灿八德池中性水凉指出上林春色好奇花先古劫前香为培之李公起棺全副精神雍蜀满腔沛泽士农弥天造化起寰中社稷江山并茂怎奈棋完局尽掉背敛手归功杳无一物混真容顿脱黄梁枕梦即今星移斗转遍界明月清风紫霓瑞雾涌城东好把前程保重直入南天户牖径上兜率陀宫启眉堪笑者场空打破人生齑瓮喝一喝引棺便行。

　　还融起龛来也长安白云自占青山去也长安明月何分流水蓦伸手引龛云试看门外石狮子三更明月口头肥举火举火炬云还融还融幻境已空一任他万紫千红尽付之明月清风一具臭骨皮袋析还他地水火风且道主人公在甚么处震威喝一喝撺下火炬便烧。

　　白拈火以火炬打圆相云白拈白拈着眼详看生来死去者畔那边本无妙会莫作玄参且道即今事又如何咄触着无情三昧火七斤衫子不留纤。

　　众偈

　　示斗庵监寺

立意堪同水底月无心犹是镜中花赵州一句完全语门外人来只唤茶

　　示南山医士

布袋将来信手拈随医百病剿廉纤舌头不着些儿味甘草黄连一样甜

　　示铁澜禅人

百尺竿头一步前赤身不怕雨和烟就中有着腾千古莫作寻常浪荡禅

　　示非篆法孙

痛挝痛打痛承当蛊毒砒霜尽一场济北家私如是手儿孙窈窕骨头刚

　　示先之马居士

目下菩提会也么行藏举止莫蹉跎若将情浪俱澄静自有蛟龙涌碧波

　　示春圃李居士

谩将底事默商量坐卧经行孰主张一日泥团亲触破石头瓦砾也生光

　　示大生杨居士

父母未生前句子龟毛兔角鸡牙齿猛然触碎金刚拳伸手原在缩手里

　　示明远杨居士

长短分明自翦裁如何到此更疑猜须知有个无思算一度心花一度开

　　示瑞泉赵居士

众生心佛三无别蠢动含灵一体同静听溪声和众响明明为尔报圆通

　　示玉瓶山源水法师

源水玉瓶恰当清凉八德和平微微动荡些子淹杀俱胝有情

　　示自心静主

年老成魔颠话多石头瓦砾古弥陀向来漏逗脚跟下试问寻常见也么

　　赠狄侯府

拨转天关地窍时铿锵句落化龙池而今更向龙池望步步金光衬马蹄

　　示云璧吾孙

锦江纹浪既经过且道县岩撒手么即佛即心明漏逗莫言没奈马师何

　　示惺默大德

问尔默时默甚么莫将生死作蹉跎若然捉败净明老一恁逢人举似他

　　示彻源蒋居士

不是心兮不是佛堂堂寂照是何物有朝识破马簸箕一恁笑兮一恁哭

　　示法宣吾孙

老来无事可当情心口难离一卷经持到了然无所住金刚圈子不须寻

　　示彻明田居士

参禅切勿以知知要会无心处是谁日用寻常亲荐得头头物物总相宜

　　为众剃度

详看今日公案欲了多生前件佛敕者把金刀剃成一堂罗汉

　　示先陪王居士

风雨堆堆特地来欲求些子话头回举眉展笑三车备拱手擎拳万象该遇柳经花随摘采蹋山践水谩疑猜一朝看破娘生面点首呵呵骂我侪

　　示三渊禅人

四大原来不是身分明却是眼中尘终朝活计谁为主历劫支持不是宾进退何烦分物我闲忙那识较疏亲有人再问娘生面巴掌拳头不顺情

　　送圣可法弟

颦吟拙韵次胡笳铁笛横吹绝正邪蹋月素娥歌白雪乘阳春意报兰奢捣音纵击情攻耳拍眼频催句硬牙久久未闻琴瑟雅喜逢狮象舌敲嘉

　　送总府陈公

一粒丹心涌蜀东情如玉镜挂穹窿浮云不借清风扫野景何烦碧月通高鉴山河明不夜俯青民物照无穷几般作略谁昭格百万军前第一翁

　　慧觉衣禅师语录卷三终

　　(弟子海智　海静　海潮　彻远　彻源　彻芸
　　普静　妙圆　彻根　寂宗　寂圣　寂之
　　明旨　寂福　寂定　大用　信士李臣李相
　门人彻合　徒彻真　彻耳　孙湛明　法琳
　　法璋　法宣　法理　法筏　法悟　法印
　　法弘　法心　法严　法闻　法裔等同刻
　慧觉和尚全录三卷　嘉兴倪孟侯书侄天章刊
　康熙壬戌季春板藏嘉禾楞严般若坊附藏流通)
