<!-- { "loadSidebar": true } -->
　　巨宗道人剃度讫上堂巨宗问如来顶相菩萨难窥大士悟门诸天罔措学人今日脱珍御服着弊垢衣未审依何法以进修师云宜依佛法僧住宗云可谓恩高齐华岳泽广胜沧溟师云此犹是赞叹之词宗云今日不得不然师云莫负初心好乃云道人行处如火销冰事事绝毫绝厘箭既离弦无回返势处处破尘破的十方独步虎骤龙骧三界横趋鸾翔凤翥功可齐于诸圣功不浪施道止济于一身道非圆备直得如天普盖荫覆千差似地普擎发生万类具如此广大之心行如此奇特之事三乘权学应念顿超九有含生弹指咸摄谁是初机谁是后学然虽如是且道始终端正凡圣混融一句作么生道初发心先成正觉慎行履处即真修翻身跳出炎炎宅大丈夫儿得自繇。

　　精进期小参威音王已前本无授受各自称尊释迦佛已后递代传持互相打哄石头土块咸放光明草根树皮皆承印记若非有包刮今古吐纳宇宙底胸襟安能倒卓须弥平倾沧海行一步践踏诸圣顶　嘘一声鼓荡五宗元气东家杓柄长西家杓柄短一总莫管且道自己分上作么商量近时有般汉坐绳床称知识问着便努目撑眉扣牙吐舌保护个昭昭灵灵以当金丹至宝提心注目唤作见性明心叉手曲躬认为从体起用顶门迸响名破沙盆恶口伤人号金刚剑如斯见解往往成群真似东土衲僧不若西天外道还当得自己分中事么今日于诸大众前不妨举个现成公案昔日僧问法眼如何是佛法眼云汝是慧超其僧从此悟入后来雪窦颂云江国春风吹不起鹧鸪啼在深花里三级浪高鱼化龙痴人犹戽夜塘水师云若向事上看雪窦不如他法眼若向理上看法眼不如他雪窦冷地忽有人出众道这理是甚么所在说事说理山僧合掌向道俊哉俊哉我也只要你恁么道。

　　不违禅德寿徒众请上堂学人问灯笼与日月齐明露柱与虚空同寿未审拄杖子花甲多少师云量也量不尽算也算不出学云真个难思师云脚下迢迢十万余学人问如何是佛法的的大意师云多少人踏不着学云和尚从何而得师云直下拈来看学人问大颠禅师云昼夜一百八意旨如何师云一串穿却学云首座扣齿三下是漏泄家风是酬他所问师亦扣齿三下学云果然佛佛道同师云也好趁出院学人问正法眼藏八字打开涅槃妙心和盘托出某甲别无讳处和尚如何证明师展两手学云直是令人难构师云有甚相谩学云一华拈出传今古五叶分开印大千师云可惜将我一枝佛法便与么流将去乃云合千差包万有横遍十方齐往来印古今竖穷三际唤作赞法身语大似锦上铺花胸中若非经纬分明终是耕夫玉漏果遇当行作者到来山僧不惜一时分付竖起拂子云见么万人瞻仰处遍界灿优昙。

　　灵瑞尼祖揆符禅师语录卷第一（终）
嘉兴大藏经　灵瑞尼祖揆符禅师妙湛录


　　灵瑞尼祖揆符禅师妙湛录卷第二

　　学人师照等记

　　住秀州妙湛园语

　　上堂举秀禅师偈云身似菩提树心如明镜台时时勤拂拭勿使惹尘埃师云错又举卢行者偈云菩提本无树明镜亦非台本来无一物何处惹尘埃师云错复云且道古人错山僧错若道古人错大似欺诬亡殁谤毁祖师若道山僧错节角淆讹在甚么处众中有不怕疑团扑破底来妙湛吃黄齑籼米饭了与你款款地商量这两错。

　　上堂拈拄杖云碎得圣凡窠臼荒草解横身提得本分钳锤大地齐乞命赞之则耳聋眼瞎毁之则口哑舌秃不毁不赞平地陷人别有机关凿空觅路明明向你道了也若更不会莫怪山僧盖覆将来掷拄杖下座。

　　冬至小参群阴剥尽一阳来复天运循环全无断续不羡枯木花开休夸冰河焰发放一线道日影初长拨动生机灰飞葭管良久云诸人更向前讨甚热碗卓拄杖便起。

　　上堂举须菩提持钵入维摩舍乞食时维摩诘取钵盛饭谓言汝能于食等者诸法亦等诸法等者于食亦等如是行乞乃可取食乃至彼外道六师是汝之师彼师所堕汝亦随堕乃可取食入诸邪见不到彼岸住于八难不得无难同于烦恼离清净法汝得无诤三昧一切众生亦得是定其施汝者不名福田供养汝者堕三恶道为与众魔共一手作诸劳侣汝与众魔及诸尘劳等无有异于一切众生而有怨心谤诸佛毁于法不入众数终不得灭度汝若如是乃可取食时须菩提闻之置钵欲出师云大小须菩提原来胆小若是山僧待他道了但云居士若与么某甲消得捧钵便行非唯塞断维摩口门兼又嬴得身心饱满即今还有傍不甘底要为毗耶老子作主么众无语师云有口不得饭吃者多。

　　立春上堂寒随一夜去去不至方春逐五更来来无住相天气半晴半雨霞光忽卷忽舒拄杖子暗里抽枝舜若多空中布彩固是旧案新翻应时及节然当不得奇特事别有一椿奇特事日暖冰融河流冻解便有无数锦鳞活活泼泼跳跳脱脱东也摇头西也摆尾被山僧觑见一网打尽送上龙门随震威喝云轰这霹雳一个个飞腾霄汉去也诸人也不得自甘泥伏下座。

　　早参晓天云静冷霜华日出人间事若麻坐看风幡机自活闲情输与野僧家。

　　元信二道人同请上堂学人问佛法大意如何指南师云赏不避仇敌学云谢师畣话师云已后莫孤负山僧学人问百尺竿头如何进步师云钱塘去国三千里学云便恁么去时如何师云更买草鞋乃云解语非千舌无言不是心拍禅床云十分重露布何事更沉吟下座。

　　除夜小参一众共围炉蔼然和气多虽云贫彻骨嬴得好规模。

　　元旦上堂年头佛法迥脱有无不违从上元正启祚山僧今日贺新年说新法诸人还曾置得新鲜一问也未有则拄杖子正值开封如无明年更有新条在恼乱春风卒未休。

　　上堂举僧问灵岩和尚学人拟到宝山时如何岩云行得一步是一步僧云到后如何岩云过了一日是一日师云山头老汉惯随人转这僧有一肚妄想不能与他出脱致使怀宝迷邦驰求不息若是符上座学人拟到宝山时如何看脚下到后如何担取去待伊拟议劈脊便棒岂不赏罚分明然虽如是要问大众且道这一棒毕竟是赏是罚果若辨得与你一棒。

　　上堂学人问拨草瞻风秪图见性即今性在甚么处师云此问不恶学云识得自性方脱生死眼光落地时作么生脱师云令我攒眉学云脱得生死便知去处四大分离向甚处去师云土地前更下一分饭学人问一点不来白云万里世尊因甚三七思惟师云甚处得此消息学云语是诳默是谤语默向上有事在如何是语默向上事师云填沟塞壑乃举盘山云三界无法何处求心师云三界无法何处求心云来山暗雨过溪深春风一夜花开尽添得黄鹂送好音下座。

　　普门大士诞辰上堂殿角铃幡脚铃舍南椿米杵舍北捣衣砧别有云堂静板烟寺疏钟花底啾啾暮雀草根唧唧秋虫乌啼霜落后鹊噪月明中后夜绳床展转不寐更闻风刺棕榈声雨打芭蕉声檐头滴水声窗前坠叶声谯楼金鼓声寒巷鸡犬声老媪课佛声童子念经声如是若干音声拈拄杖卓一下云总不出这一声分别则循声流转返闻即观音普门。

　　上堂举舍利弗问须菩提梦中说六波罗蜜与觉时是同是别师云且待须臾须菩提云此义幽深吾不能说师云真个那会中有弥勒大士可往问之师云癞儿牵伴舍利弗遂问弥勒师云也不得放过弥勒云谁为弥勒谁是弥勒师云今日一齐捉败。

　　上堂举僧问灵岩如何用心得不落于恶道岩云朝霞不出门僧云便恁么去时如何岩云暮霞行千里师云会则途中受用不会世谛流布。

　　洞庭初夏示众举古德偈云茶芽蔍蓛初离焙笋角狼芒又吐泥山舍一期春事办得闲谁管板头低师云得一日过一日古人惯讨便宜终不预搔待痒然秪说得自己边事不曾提着大众边事山僧不是分彼分此贵要大家知有乃拈拄杖画一画云威音一幅开生面不为群机有覆藏。

　　游山回上堂人间四月芳菲尽山寺桃花始盛开长恨春归无觅处不知转入此中来师喝云赚杀多少人。

　　小参你有拄杖子我与你拄杖子多处更添你无拄杖子我夺却你拄杖子少处更减秪如多处不用添少处不用减一句又作么生良久云秪宜拄杖子。

　　病起上堂举雪窦病起示众云门掩还同岁月摧石窗经雨积莓苔一床枕簟净名老时见断云孤月来师云山僧不识雪窦且得同病相怜亦有一偈效颦唤作药炉头话靠拄杖云枯藤瘦骨两扶持病起刚余气一丝经月不行庵下路树禽引子去多时。

　　上堂举雪峰示众云尽大地撮来如粟米粒大抛向面前漆桶不会打鼓普请看师云大虫舌上打秋千危险不立蟭螟眼里放夜市宽绰有余非是神通何关自力古今多少衲僧尽向雪峰漆桶里折倒还知这一粒亦无著处么山僧不解面前背后有善问者出来。

　　同参遗音至上堂十方薄伽梵一路涅槃门拈起拄杖云除却这上座何处觅知音卓一下。

　　浴佛上堂清净法身不立一尘循例浇泼赚杀衲僧快便汉子直下翻得转面皮始信世尊不曾打下浣盆山僧不妨倒过杓柄递与上座你若解用到处推波助澜何分这个那个不然可惜一柄杓分付不着人。

　　小参学人问有佛处不得住无佛处急走过如何得脚跟点地师云且莫乱走学云赵州摘杨花意旨如何师云惯得其便学人问如来惟一说无二说因甚教有顿渐师云山僧不曾亏上座学云与么则全用婆心也师云苦哉佛陀乃拈拄杖云向上一路千圣不传卓一下云诸人因甚得到这里良久云堪对暮云归未合远山无限碧层层。

　　晚参函盖乾坤句截断众流句随波逐浪句随喝云这是那一句。

　　小参荷叶团团团似镜菱角尖尖尖似锥风吹柳絮毛毬走雨打梨花蛱蝶飞师云古人这个话唤作相似语要得十成谛当直须锁却口门何故须知无譬喻能喻此法者。

　　上堂学人问一切诸佛及诸佛阿耨多罗三藐三菩提法皆从此经出如何是此经师云三段不同学人问大耳三藏最后因甚不见国师师云草贼大败学人问万里不挂片云时如何师云脚跟下草深多少学云透网金鳞以何为食师云一切现成乃云过去诸如来一状领过现在诸菩萨伏听处分未来修学人喝一喝云切不可打入这群队超方上士便请独步丹霄你若希望心不息且在门外立。

　　端节上堂信笔书去符最灵就地撮来药最妙拈拂子云起死回生秪有这些击一下云伏祟禁邪更无别窍掷拂子云思惟瞥起丧天机修合陈方岂灵效下座。

　　上堂举世尊一日升座文殊白椎云谛观法王法法王法如是世尊便下座师云文殊耳门有窍善能听于希声一众眼里无筋那识葛藤遍地而今有声前领旨底出来我要问伊昔日世尊说底是甚么法对畣不来带累灵山老子塞杀咽喉无出气处且道阿谁罪过。

　　晚参学人问如何是威音已前一句师云适来犹记得学人问如何是诸佛心师便打趁乃云威音前一句适来犹记得汝欲再商量大棒打出骨。

　　上堂十方无壁四面无门衲僧不会气急杀人山僧有个方便真实说向诸人不用前后相度贵须直下转身复喝云走到那里去。

　　上堂一大藏教秪贵多祖师门下秪贵少若是山僧不许一字多不许一字少细简古今难得恰好拍禅床云诸人到这里那容你草草毕竟如何子规啼在落花枝分付行人归及早。

