<!-- { "loadSidebar": true } -->
嘉兴大藏经　灵瑞尼祖揆符禅师妙湛录


　　灵瑞禅师语录序

　　金乌玉兔交互争辉天苞地符亭毒示异世界清奇之气不在于此即在于彼况观音大士现婆罗门身赤脚渡流沙河来壁观九年分皮柝髓一等是人家男女才跨得渠门限骨头都换却了也我吴阊素称法教渊薮虎丘一片石壁立万仞诸峰儿孙罗列其下时则有资寿之妙总西竺之法海惟久皆以锦伞英雄展绣旗作略后先演畅左右激扬至今瞌睡虎穴中三日子皆吒呀地到处哮吼大宗之庭唐哉皇哉终不敢耽耽正眼一视灵岩山头旗鼓高张凌跨宗祖一旦以四众排闼移镇此山摊出家藏原本契书人人白昼见日那知灵瑞符大师据虎头收虎尾向威音已前早已逴得便行趯倒洞庭山掀翻柳毅井出世为人唱虎丘之道师资赤帜适出一时吴越之间风行草偃始灵瑞既妙湛分身两处露刃当门三关劈箭平施陷虎之机举目提纲力振张麟之网语句流布诸体毕具一一如铁钉木札不可咬嚼如干将莫邪不可婴犯如云涌波谲不可按摸真所谓顿挫浏漓舞剑器浑脱者耶岂少林得肉之人双径注庄之客可得睥睨殆高安滩头高高山顶立不露顶者耶读是录者一杓半杓莫乱斟酌。

　　吴郡密庵居士李模题

　　序

　　昔达磨初祖佩西天识记航海东来梁武以天子之尊而不契廓然之旨经论精通如流支三藏辈亦皆溟涬其说独总持者以尼部纲领破禅学洪荒俨然与断臂立雪之可师雁行终古苟非法身大士乘宿愿力示随类形安能使拘拘质陋而昧本来者信有不立阶差一念顿证之妙道乎故知斯事不可以高贵辨博辄自夸诩无门之门除是过量英雄乃能插足若夫庸愚羸劣之夫未许窥其户庭而造其堂奥也惟我灵瑞符大师赋性英特发语逸群既从灵岩印下翻身便向临济棒头吐气孤行秀水众楚皆喑独步东山千峰下拜为之后者相继诚难方彼前贤实亦无愧而大师善藏其用退席闲居严冷风规足庄僧史今读岩华诸集其妙句珠圆雄机剑拔走盘而盘局全辉挥空而空轮绝迹置之末山无著诸师语中俾具择法眼者穷岁研精卒莫能辨噫说法垂机至此极矣展卷掩卷一如毒鼓而尽丧偷心然播其声教于天下后世者我不知其凡几即以此名无尽灯可也。

　　岁在庚戌仲秋前三日玉峰匠心道者行际和南谨序

　　灵瑞尼祖揆符禅师妙湛录卷第一

　　学人师照等记

　　住秀州妙湛园语

　　上堂拈香云此一瓣香明逾宝月瑞胜优昙若非鼻孔相符争得心源共印爇向炉中供养
始祖释迦文佛大和尚暨禅宗第一祖饮光尊者直下诸大祖师恭愿
金轮统御一人端拱御楼中睿泽　流四海五湖王化里次拈香云此一瓣香纵夺随机权衡在我捏聚则圣凡罔措分开则宾主历然爇向炉中奉为创庵檀越在会英贤伏愿顿超权学直达唯心回入诸尘广兴佛事正拈香云此一瓣香本无宝秘岂有囊藏苟非点着便知不免重新说破爇向炉中供养灵岩堂上本师退翁大和尚用酬法乳敛衣就座上首白椎云法筵龙象众当观第一义师云未白椎以前有一句子从上尊宿总未曾说着山僧今日忍俊不禁众中还有当机启发者么学人问师唱谁家曲宗风嗣阿谁师云有耳咸知学云与么则灵山雪曲妙鸳水印纹新也师云何须按谱辨宫商学作礼云敢为流通师云逢人不得错举学人问祖印高提于此日请师一句接群机师云不问不对学云学人今日小出大遇师云莫漫矜夸学人问人天普集凡圣交参学人上来愿闻提唱师云分明记取学云寔为古今罕闻师云难为识者乃云道者家风古今不异三问茆屋一味安闲更弗向外营求随分有盐有酱若是佛法山僧有口秪堪挂壁上首复白椎云谛观法王法法王法如是便下座。

　　当日晚参众方集师顾左右云便尔休去太煞不近人情欲更商量大似平添钵柄当处翻转面皮外不见有诸圣内不见有己灵凝然万里一条铁作么与山僧叩激乃拈起拄杖云看看秪这便是杀活拄杖穿过衲僧鼻孔刺破金刚眼睛诸仁纵有师子爪牙且无用处放行把住总在山僧放行也发毛涕唾齐放光明把住也根尘识心应时销落且道放行为人好把住为人好随卓拄杖一下云理长则就复举末山尼了然禅师因灌溪闲和尚到曰若相当即住不然即推倒禅床便入堂内山遣侍者问上座游山来为佛法来溪曰为佛法来山乃升座溪上参山问上座今日离何处曰路口山曰何不盖却溪无对始礼拜问如何是末山山曰不露顶曰如何是末山主山曰非男女相溪乃喝曰何不变去山曰不是神不是鬼变个甚么溪于是伏膺作园头三年师云末山一向放顽善藏其用灌溪虽然性懆不解输机山僧今日既冒临济宗孙肘臂终不外曲待他道上座游山来为佛法来但道总不与么更问何不盖却向道也要与长老通个消息再说非男女相却云识得你也总有尺八钁头那敢安排着你山僧福薄德凉无心坐此床座既尔业缘难避不免略露家风乃掷下拄杖云千秋标格从君看大用须凭作者知。

　　夏日上堂红云似火白汗如珠行人路上绝后再苏乃举起扇子顾众云会么无限清风随展握用来不必更踌蹰。

　　孝子徐为等请为尊慈宝持总禅师对灵升座拈香云此一瓣香眉毛厮结鼻孔无差红炉焰上翻身互相喝彩紫电光中着眼各自称尊爇向炉中供养前住妙湛总公法兄禅师伏愿乘般若舟至涅槃岸尝为诸佛真子永作众生导师敛衣就座学人问净法界身本无出没因甚双林树下示有涅槃师云因谁致得学云与么则今日全因方便也师云说得道理好归依佛法僧学一喝师云命根犹在学人问天堂收不得地狱岂能拘无位真人向甚处安身立命师云意况不到学云若不上来焉知端的师云莫被山僧舌头谩过好学云学人争敢造次师云作礼了退乃举盘山云三界无法何处求心四大本空佛依何住盘山恁么道正是璞玉浑金未经剖煆虽则贵重可珍其奈光彩未发山僧虽非敏手今日因孝子徐古颜等殷勤三请勉升此座与缁素前略加雕琢不图取悦人天秪期适用时世三界无法不消一劄何处求心大地平沉四大本空地水火风佛依何住迥无著处既无著处则堂堂独露逼塞虚空历历全该贯通今古截断生死根株掀翻去来相貌且道如何是我总兄归根得旨一句掷下拂子云水流原在海月落不离天。

　　超莹道人斋上堂达磨面壁干尽髑髅若不得神光血滴滴地出一臂力怎能彀起死回生克由叵耐年深月久毒气太甚触着嗅着一个个撒风撒颠呵佛骂祖目睹瞿昙犹如黄叶道一大藏教是破草鞋十地圣人是守尸鬼二乘声闻是担屎汉古今天下不奈这一队何山僧今日有个疗病神方将来布施大众随以拄杖旋风打散归方丈。

　　上堂言语上简刮粘唾痴蝇心性上钻研没泥香象山僧自幼不曾行脚草鞋钱那知贵贱近日开个灯心皂夹铺有人来买三文两文随分卖与忽然遇着家赀巨万底走到门里一眼觑破道嗄原来秪有这些道了便行大众还怪得伊恁般话么你若分疏不谬正要借伊拔本倘或依旧零星沽贩山僧恰好一场失利。

　　中秋上堂十五日已前当暗中有明十五日已后当明中有暗正当十五日一句又作么生月色有圆夜人心无满时。

　　施主请上堂达磨从不会禅仲尼何曾识字一对无孔铁锤至今无处出气且道是甚么碍喝一喝云梵语唐言泥里有刺。

　　众居士请上堂徐居士问济上风规人尽仰师登宝座请垂慈师云吾无隐乎尔士云如何是夺人不夺境师云雨滴岩花落翠寒士云如何是夺境不夺人师云胡僧持咒口喃喃士云如何是人境两俱夺师云一箭射一群大地无寸土士云如何是人境俱不夺师云锦衣公子贵结伴御街游士云人境已蒙师指示向上还有事也无师云山门日日向南开士作礼师云往来不易巨宗道人问末山不露顶凡圣难窥禾城乍建标龙象交集耀古辉今则且置超宗逸格事如何师举拄杖云有时拈向千峰顶划断天云不放高宗云大方之家果尔不同师便喝宗作礼云片言塞杀灌溪口临济儿孙总吃惊师云不劳赞叹乃云道绝方隅蹉过者非真豪杰法离闻见猛省者即大丈夫拈匙放箸全彰古佛家风扫地焚香彻证祖师巴鼻不借他人力用打开自己胸襟吐一句则玉润珠圆赴一机则风行草偃山僧百不知百不会眼孔未能辨亲辨疏口门秪堪吃粥吃饭今日被诸檀越抑逼将来既无禅可传又无道可道聊倩木上座应个时节遂拈拄杖卓一下云会么即此见闻非见闻无余声色可呈君个中若了全无事百亿身从当处分复卓拄杖一卓下座。

　　宝持禅师忌辰孝子徐焉徐然等请上堂僧问击碎圣凡窠窟截断生死根株具此风规凭何力用师打云莫教忘却僧云斩钉截铁已见全提就下平高请希别展师卓拄杖云令不重行僧云惊群须是英灵汉敌胜还他师子儿师云大众一时喝彩学人问佛祖无谩人之心因甚生也不道死也不道师云此意谁知学云请师别通一路师云无人能领学作礼云不是某甲洎成错过师云莫强惺惺乃云透生死关捩全体真全体幻转佛祖机轮一手搦一手抬顶门上截断千差管伊理障事障脚跟下纵横十字说甚这边那边不落今时岂居劫外风高月冷同道方知虎骤龙骧作家始辨惟我总兄和尚提灵山正印入济水洪波敌胜惊群利生导物其住也鹤翘松际其去也云过人间三界不得拘留六处安能羁绊且道今朝在会诸仁者又向甚处与他相见喝一喝云要得灵光无向背直须北斗面南看。

　　腊八日徐门檀越请上堂居士问释迦已灭弥勒未生正当今日佛法委付何人师云渠无名字士云某甲今日小出大遇师云须是其人学人问如何是佛师云顶相终难睹学云如何是法师云无言最有功学云如何是僧师云古貌笔难写学云一即三三即一师云且待当来问弥勒学人问世尊四十九年不曾说着一字因甚有一大藏教师云扯葛藤你为第一学云未审中间那一句最亲切师云不务速说学人问拈却棒除却喝如何是临济宗师云顶门轰霹雳脑后奋金锤学云举不顾即差误如何是云门宗师云石火尚嫌钝电光犹较迟进云夜半正明天晓不露如何是曹洞宗师云玉女抛梭织泥牛带月耕学云但尽凡心别无圣解如何是沩仰宗师云家肥生孝子国霸有谋臣学云三界唯心万法唯识如何是法眼宗师云见月休观指归家罢问程学云一花拈出人间瑞五叶芬芳古至今师云不得向枝叶上抟量乃云无依无欲是能仁却被明星换眼睛尽大地人同一见更将何法度众生黄面老子受山僧一问直得口似匾担汝等诸人各各着如来衣坐如来座何不道一句子与他出气以见佛法有人不然却是山僧罪过。

　　因雪上堂雪雪寒光凛冽轻似鹅毛细如米末不唯一色洞然分明人境俱夺雪雪直饶该抹将来理亦没交涉事亦没交涉雪雪看你几时得歇。

　　除夜小参送旧年迎新岁不用宰牛烹露地梅花几点送春来爆竹一声催腊去随家丰俭乐欣欣说甚三皇与五帝衲被蒙头万事休此时山僧都不会。

　　岁旦上堂水不投器何能定其方圆空不入瓶难以定其大小菩萨天人同依法界修罗蚊蚋悉饮沧溟从来平等真如此中谁分优劣苟能直信不疑今朝便是初一。

