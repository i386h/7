<!-- { "loadSidebar": true } -->
　　诞日。上堂：“穷讫历劫至今日。”举拂子，云：“个里未尝有生死。既然无死亦无生，何用庆吾诞日子。然虽如是，正眼看来，犹未是衲僧省要处，且作么生是衲僧省要处？”遂掷拂，云：“但得雪消去，自然春到来。”

　　贡法衣。上堂：“昔日吾佛道：‘柔和忍辱衣，诸法空为座。’山僧肩披踞此，诸人不得错过。所谓见之不取，思之千里，敢问诸人取不取则？且止且道，不得错过个甚么？还有解通消息底么？试道看。”良久，无人出众。乃云：“设有也未免唤钟作瓮。何故？”遂拈起衣，云：“不谙者红色，将谓赤袈裟。”

　　武林金刚庵。上堂：“法不孤起，仗境方生；道不虚行，遇缘即应。兹因凤仪曹居士四旬诞日，谨命山僧举扬般若。既尔诺声于前，不免一升斯座。且喜四众临筵，人天骈集，眼眼相对，面面相看，历历孤明，纤无翳障。若人于此彻根源，犹胜灵山亲得记。且道应时一句如何演唱？”乃展手作掬果势，云：“象外仙桃端拱献，寿山高到大椿年。”

　　师至金粟，费和尚请上堂。僧问：“如何是宾中主？”师云：“未问已前先露面。”“如何是主中宾？”师云：“起坐甚分明。”“如何是宾中宾？”师云：“三千里外辨淆讹。”“如何是主中主？”师云：“无你话会处。”进云：“‘宾主道合’一句又作么生？”师打，云：“向者里荐取。”进云：“秪如‘乾闼婆王奏乐，山河大地尽作琴声，迦叶起舞’，作么生会？”师以拄杖卓一卓。进云：“遍界且无寻觅处，分明一点座中圆。”师云：“闲言语。”乃云：“未到此界时，移舟谙水脉。及乎到此界，忘却别波澜。同门知己蓦相逢，不用抬眸列宾主。不意堂头法兄有此严命，理难固辞。然虽信口诺声，未免忘前失后。且喜行同行，坐同坐，无弦琴曲须同和。且道无弦琴曲作么生和？”蓦拈拄杖，卓一卓，云：“击目皆子期，何妨再一曲。”复卓一卓，下座。

　　师过当湖德藏。上堂：“山僧昔年曾寓此，今日又重游。在座诸名贵，请予指路头。”蓦拈拄杖，云：“大众还见路头么？若然于此见得，折旋俯仰无非本地风光。其或未然，业识忙忙，无本可据。且作么生是诸人本据？莫是百姓日用而不知么？莫是终日圆觉而未常圆觉么？莫是日用事无别，唯吾自偶谐么？莫是百年三万六千朝，翻覆元来是这汉么？若作如是商量，正是痴狂外边走。且道毕竟如何即得？”复拈拄杖，卓一卓，云：“鹤有九皋难翥翼，马无千里漫追风。”

　　当湖西林请上堂。云：“红尘堆里全彰古佛家风猪肉案头发明祖师心髓。但不可以智知，不可以识识。所以道‘禅非意想，道绝功勋。直下承当，犹为剩说。’且作么生是无剩底句？来年更有新条在，恼乱春风卒未休。”

　　出队归。上堂：“昔日五祖道：‘出门半个月，眼不见鼻孔，忘却祖师禅。拾得个骨董，且道向甚处着？一分奉释迦牟尼佛，一分奉多宝佛塔。’五祖恁么道，正是紧握虚拳诳小儿。山僧则不。然出门两月余，两眼却能见。不贵祖师禅，举足甚轻便。其实空手去空手回，且道与五祖相去多少？还有人判断得么？若然判得，便可安闲过日。如判不得，瓶盂高挂禅床角，栗棘蓬当猛力吞。”

　　密云先老和尚大祥。上堂：“先师住世七十七，生平举止忘得失。手中握条楖栗杖，有问如何蓦头抶。前年此日撒手行，信步纵横离影迹。汝等诸人还知先师去处么？若也未知，好向真前普同作礼。”至真前，云：“大众，先师去世虽见两载，旧日容仪纤毫不改。何以见得？”遂上香，云：“面目现在。”

　　师五秩送法衣至。上堂：“山僧五旬之年，生平一无所蓄。禅侣既赠法衣，普请诸人证入。”遂拈起衣，云：“高着眼，莫踌蹰，拟议寻思不丈夫。然虽如是，也须自肯。若不自肯，终须不敏。且道敏捷一句作么生道？”乃合掌，云：“端坐受供养，施主尝安乐。”

　　上堂：“吴宁何居士好善果诚笃，乃不惜家珍，遣使远植福，设供饱诸僧，其功难尽述。但愿悟无生，时时亲面佛。我作如是言，须信无委曲。今此现前大众，无有不信者。信则不无，且道唤甚么作佛？”遂顾视左右，云：“我见灯明，佛本光瑞如此。”

　　结制。上堂：“每岁到冬方结制，知浴化主甚辛勤。远近檀越功犹胜，炷香恳请转法轮。殊不知山僧居尝十二时，无一时不转法轮。但是诸人情关固闭，识锁未开，故不闻耳。如不闻得，又何待山僧摇唇鼓舌而为说法者乎？然虽如是，也不无些子好处。不见道‘一翻提起一翻新，一度赢来一度快’，‘若是过量人，全超格则外’。且道超格一句作么生道？等闲散步篱门外，笑问客从何处来？”

　　白云洞静主请上堂：“善友设斋，缁侣开怀。不用跏趺入禅寂，从来个事绝安排。若便与么荐得，始升得通玄堂，未入得通玄室。若欲得入通玄室，须是等闲无固必。”以拄杖卓一卓，下座。

　　密云先老和尚忌日。上堂：“才说有生早是诳，更说无生转见赊。两种牢关如踢脱，方堪上奠先师茶。诸兄弟奠则不妨上奠，且道先师还来也无？若道来，以何为验？若道不来，又成虚设。到这里如何剖决？”良久，云：“冬不寒，腊后看。”

　　二隐、自闲两书记嗣法。上堂：“吾居此以来，将易三寒暑。蓄得数虎儿，小半可解乳。且放两只行，须用藏深坞。秪待力胜充，方踞路猛阻。擒纵杀活在临时，隐显奔腾任意施。”遂各付衣拂。

　　元旦祝圣，升座，拈香，云：“元旦初一，释子翘勤。”遂上香，云：“以此诚祝，答报圣恩。惟愿圣君无量寿，永息干戈乐太平。”

　　上堂。僧问：“阳春初放，万木舒光，格外之机，请师道看。”师云：“昨夜雨滂澎。”进云：“恁么则通身显露，处处圆明。”师云：“如何是你圆明处？”进云：“礼拜和尚去也。”师云：“脚跟下失却。”乃云：“连日山僧掩室自若。既请登坛，当为直说。吃饭济饥，饮水定渴。二六时中，莫乱斟酌。何故？‘春风初解冻，万象便舒容。’”

　　解制。上堂，举：“洞山道：‘众兄弟东去西去，直须向万里无寸草处去。’石霜闻云：‘何不道出门便是草。’又有老宿道：‘直得不出门，亦是草漫漫地。’此三尊宿，与么激扬个事，各各将谓见地绝伦，仔细简点将来，犹是节外生枝。通玄虽则舌头甚活，终不教诸兄弟向这三途着足。何故？‘白云乍可来青嶂，明月难教下碧天。’”

　　上堂，举：“古德道：‘即色明心，附物显理。’山僧今日分明剖陈，诸人也须一回猛鉴。”举起拂子，云：“这是色，何者是心？”次指炉，云：“这是物，何者是理？若人于此明辨，多生罪障瓦解冰消，历劫愆尤当下顿释。如未明得，等闲拈匙把箸，切忌热碗鸣声。”遂卓拄杖，下座。

　　出关。上堂：“山僧掩室月余，胸中了无顺逆。口虽汉语胡言，究竟佛祖难识。所谓言无展事，语不投机。承言者丧，滞句者迷。只饶不承言不滞句底到来，山僧拄杖子尤未放过在。何故？‘曹溪波浪如相似，无限平人被陆沉。’”

　　上堂：“连日割麦插秧，满院道侣俱忙。今朝方得少暇，又烦普众趋堂。然虽如是，须知日用动静，有不涉闲忙底一着子，始可饱食高眠。若或未知，吃水也须防噎。”

　　同门和尚至。上堂：“昨夜灯花开，今晨喜鹊噪。低首方忖量，却报同门到。到底恰好到，迎底恰好迎。两两抬眸觑，元是旧时人。”蓦拈拄杖，云：“唯有这条拄杖，不属旧新，等闲越量，力镇乾坤，只是不得将眼见并耳闻。何故？若知扑落非他物，始信纵横不是尘。”复卓一卓，下座。

　　师过法祥，请上堂。僧问：“佛祖从来无法可说，今日法祥请师直指。”师云：“两眼对两眼。”进云：“请师更道。”师云：“堪作甚么？”乃云：“夙闻法祥寺耆旧甚有体者回，亲到来果见无彼此，可谓全宾即主，全主即宾，宾主通同，一天和气。卷舒自在，定动一如。不息化城，端安宝所。且道主宾庆赏一句作么生道？”蓦拈拄杖，卓一卓，云：“等闲识得东风面，万紫千红总是春。”

　　密云先老和尚三周。上堂：“上前年此日午，先师撤杖超今古，遍覆三千及大千，分明觑见没可睹。然虽如是，设有个忍俊不禁底衲僧出来道：‘既是分明觑见，因甚没可睹？’山僧但向他道：‘丹青描不就，终不为君通。’”

　　上堂：“月半已前，已往之事已往了，月半已后，阴晴风雨固难知。今朝正当十五日，门外幽松微露湿。诸禅德莫动着，动着三十棒。何故？‘青山只解磨今古，流水何曾洗是非。’”

　　上堂。僧问：“要知端的事，须问个中人。世尊未降王宫达磨未来东土已前，佛法如何举扬？”师云：“突出威音上，万象莫能该。”进云：“恁么则‘红日当空照，清风匝地寒。’”师云：“未是你立地处。”进云：“珍重。”师云：“普！”乃云：“每月有个初一，日月运行不息。临济无位真人，全无些子定力。若人当面识破，管取日日好日。便将云门二十五遗来，今朝当初一。”乃呵呵大笑，下座。

　　腊八。上堂：“昔日吾佛微时，胸次偶生惑乱，慌忙走入雪山，坐得通身疲倦，究竟虚度六年，何尝用得思算。且喜夜睹明星，一见不复再见。既然如此，且道转身一句作么生道？”良久，云：“早知灯是火，饭熟已多时。”

　　师诞。上堂：“‘维扬秀禅德，来山避其乱，惯破旧时囊，供众曾不倦。尚切庆吾年，愿吾绵寿算。今既获饱餐，各须乘快便。’且作么生是乘便底句？‘等闲踏断千差路，直向毗卢顶上行。’”

　　同日，上堂：“悉达四月初八生，老朽本月今日产。彼此出世各乘时，个中初不较早晚。所以道：‘过去诸佛亦如是，现在诸佛亦如是，未来诸佛亦如是。’且道如是个甚么？”乃举起拂子，云：“海神知贵不知价，留与人间光照夜。”

　　岁旦祝圣。云：“圣化无私，等育万物。一人有庆，兆民赖之。”乃拈香，云：“林下道流，肃此上报。惟愿‘万邦归圣化，八表乐升平。’”

　　解制。上堂：“历祖出兴，各有施陈。”蓦拈拄杖，敲香几，云：“怎如山僧者拄杖，信手击开不二门。”复举杖唤众，云：“者是山僧拄杖，且道不二门在甚么处？若向这里辨得出，不妨紧帩草鞋。如辨不出，莫道通玄山势险，前头犹有最高峰。”

