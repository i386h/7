<!-- { "loadSidebar": true } -->
　　先老和尚九周忌辰师至真前高声召众云先师面目今不异昔若欲见其端倪触目未尝隐匿乃上香云汝等还见么遂展拜。

　　奠宝华朝宗和尚

　　宝华法兄昔曾鄮峰聚首其后各有前程虽则形迹文疏就中未尝间隔与其同条生却不同条死彼此不隔处不妨对众举遂奠茶召众云见么此际茶行三奠须知非是偶尔呜呼哀哉伏惟尚飨。

　　为心一师兄掩龛

　　师兄师兄昔日来无有伴今朝去亦无侣来去既获自繇在处莫分彼此须知藏身处没踪迹没踪迹处莫藏身乃拊龛云这里从来无障碍全体收归不二门遂掩却。

　　为与南指南二禅人入塔

　　以两手托骨举左手云这是与南胜举右手云这是指南高披缁乃有先后归根总在一朝且喜同登不二门此回切莫外追寻遂置灵骨云不须他处觅即此是莲娠。

　　示一门禅人掩骨

　　大家寄住在阎浮旷劫升沉生死流白骨填沟无主认骷髅遍地有谁收草枯几度秋风恨鬼哭三更夜雨愁普愿指归同一处福田莫把外人求。

　　为淑之禅师火

　　举炬云淑之兄淑之兄生平气宇塞寰中开堂两处独演济宗今朝忽唱还乡曲十方世界现全容且道如何是现全容底道理撺下火炬复以手拭目作哭势云苍天苍天。

　　为纯一禅人火

　　举炬云纯一纯一名须称实果若称实无事不毕虽然本自现成恐汝谛信未及撺下炬云吾今助汝把火任汝纵横自适。

　　为化城禅人火

　　以火炬指坛云宝所化城化城宝所左之右之无可不可撒手便行全身裸裸恐汝未能担当撺火炬云吾今助汝把火。

　　为一安禅人火

　　举炬云一安须安宜应自适正恁么时莫留朕迹汝若未能脱洒更与通个消息撺下炬云信脚便行休拟议大千沙界任纵横。

　　为慈航禅人火

　　举炬云慈航今日解缆切莫前思后算直须顺水张帆管取长安觌面慈航上座还会么若然会得桡棹不施平坦坦如或未会撺下炬云火光触处难回避满航浑载绝烟霞。

　　为遵道禅人火

　　举炬云吾今为汝举火无异于汝调漆信手便用初无朕迹恐汝临行忘却更与指个端的撺下炬云本业不须他处觅无痕赤手任施为。

　　为中也书记火

　　举火炬云中也上座见么这是昔年汝契悟底到此时节切勿生疑吾今既与作证据在处家山任所之撺下炬云但于个里无拘滞再来荷任不为迟。

　　为本如上座火

　　少室不传之旨今日分明显示遂举起炬云如向这里荐得一切总无忌讳且道因甚如此撺下炬云天涯非客旅在处是家乡。

　　为满绪典座火

　　以杖击龛云满典座惺惺着从前拈铲把杓悉是神通妙作今既全身放下不妨随处快乐吾今助汝把火乃撺炬云任往天台南岳。

　　为妙圆上座火

　　以炬指龛云妙圆上座生平行履真实昔曾通玄吃棒去秋复来栖真虽然未呈见解知其已获平贴参禅既尔有验老僧当与证明今朝更助汝把火乃撺炬云普天匝地任纵横。

　　为无念塔主火

　　举起炬云无念塔主生平正直纪众南山了无顺逆一旦撒手长行可谓名称其实吾今为汝作证明遂撺炬云足底优昙处处春。

　　剃度徒梅竹庵瑞初祥帮刻

　　林野奇禅师语录卷第八终

　　天童林野奇和尚行状

　　明赐进士出身文林郎翰林院编修前左春坊庶

　　子兼侍读学士掌院事纂修国史经筵日讲册封

　　鲁藩正使正治卿中奉大夫礼部右侍郎曹勋拜

　　撰

　　师讳通奇号林野四川重庆府合州人父蔡母余生于皇明万历乙未十二月廿六日幼时深静沉默不多言笑众皆异之遇荤不食有日者一见辄惊谓此宁馨儿他时当振祖佛家风母闻遂不议婚至十岁送本里金钟寺道然师剃染习诸典籍宛如夙谙见有凝神燕坐斋居渊穆者必喜敬之蜀中风气崇尚有为师每厌薄虽居梓里惟以参访为怀至十九南游历讲肆十四载南中数大老欲以大座相归师略不顾丁卯岁息肩当湖德藏遇毛俞诸公请演楞严叹为希有遂留掩关阅藏义虽无疑实有一种放不下处如负他人宿债不半载忽染痢垂危觉生死无尝瞬息异世何暇穷年纸墨便欲破关参寻知识奈毛俞诸公苦留遂止身虽羁縻渴想犹驰偶阅密云悟和尚语录看至参禅偈曰一念未生前试看底模样顿觉疑情猛发寝食俱忘将从前所知所解一应抛却诗文注疏尽投之火如周金刚亲到龙潭时也至庚午春闻悟过当湖遣护关者求开示悟云教他关中莫妄想师愈觉疑情炽盛全无所知如木人相似一日散步失足堕楼若梦初觉会得一念未生前面目随口说偈曰一念未生前六户绝消息瞥尔扬双眉大似眼无力遂破关走姑苏见悟于清凉庵中便问学人绝迹而来特为亲近和尚悟云莫妄想师云未审还有堂头也无悟云看脚下师云不因渔父引怎得见波涛悟云休错会师便礼拜自此心意泰然对境逢缘如江河之行地辛未春悟赴育王请师入室问云还认得学人么悟云不认得师云也知和尚认某甲不得悟云不识羞师喝悟拈棒师礼拜悟便休是时法席虽盛悟实雅器于师一日茶筵悟举洞山勘泰首座话索众下语俱不契将撤果师于稠人中高声云食到口边被人夺却悟大悦允吃茶解制上堂悟举世尊初生机缘拽杖下座一时打散师于此全身脱落深彻棒喝之旨自此机用轶格牙爪猛利莫之敢撄悟应天童请师入室悟问云你从甚处来师拂袖便行悟便棒师云苍天苍天尔时天童初兴开疆辟土诸务烦剧师虽道体恂恂悟诫勿过劳卒不以懦软成习欣执搬运之役一日挑瓜悟问云你拣大的挑耶师云信手拈来悟便休又一日将破碗入库取油悟问云为甚打破常住碗师云不是某甲打破悟云因甚在你手里师云城门失火殃及池鱼悟云赔了碗去师展手便行冬期立师为维那于堂中调燮群众整肃纪纲往来衲子有林古佛之称一日悟入堂见数僧不出坡诃云为甚不出坡师云俱是告假的悟云如死去阎罗老子铁面无情将汝打入镬汤炉炭里牛头马面不容告假又作么生师云心不负人面无惭色乙亥冬结制悟欲命师为元座或有议者以师色力欠强师正色而言曰这个不是管三军遂坚辞不就一日悟上堂师问云今日四海衲僧云集各各壁立千仞还许他诸人悟么悟云你还梦见么进云悟尚不存梦个甚么悟打云即今是迷是悟师云学人不在迷悟里悟云且道在甚么处师便礼拜悟乃休金坛王内翰乔梓入山一睹师容若有宿契即恭请掩关师固辞悟勉云佛种从缘勿过却也爰题像送别云咄哉这秃有眼如盲有口若哑手拈条棒问着便打不知落处问取林野遂受请掩关于东禅寺忽闻悟有沩山之行即破关复入天童未几悟因事出山师随至嘉禾寓黄闇斋观察素园中受付嘱焉时己卯秋九月也其年春黄夫人梦见庭前丹桂二株参天盛开其两公子俱赴秋闱拟系此兆岂意选佛昭兹媺瑞远近皆为仰止顾瑞屏宗伯同宁绍两郡当道缙绅再三敦请悟和尚复返天童冬期立师为西堂尔时天童气象聿新规制咸备龙象骈阗锻炼之责悉皆属之于师庚辰六月辞悟住静于余杭之广化寺杖履风高门庭孤峻学者登堂莫敢攀跻壬午秋闻悟讣音奔赴通玄众推结席枚卜龛前及师者三义不容却乃居方丈孙司马硕肤诸檀护坚请开法风雨晦明历诸艰阅五载其付授者二隐谧自闲觉大衢壁博融本慧日升破颜祖大用志佛古闻法澍长云将清商尊玄汉日杲牧庵则一十三人所有机缘俱在全录平素书问诃禁弢藏天台惟陈木叔司马为所雅重乙酉春有诗赠岭外游云来又去忘年拙衲定荒岭之句丙戌秋陈以绝命诗十二章手书告别师又有才敏忠良世少俦赤心报国只君谋之语以志悲感通玄峰顶高峻衲子奔趋殊为艰苦师往往托病以谢往来力追高峰行履无如声闻四表龙象聿臻法堂寮舍尚有未了之局难以多聚是以拽杖出山丁亥冬至嘉禾黄观察闇斋高水部寓公汪进士曾城诸缙绅檀护请住东塔寺安期旋为钱阁学塞庵公暨诸缁白请住栖真古刹次年春湖州当道士绅请师开戒于护生禅院己丑冬宁绍台三郡当道诸绅于栖真寺请师住天童此时得法者空生慈佛海云破梦义乳峰溧白兆新奯石周悦可明了悟能捃拾学云峨喜默云耀无碍辙了源昭法坛海含章益云父遍即香观月瓢度十有八人庚寅五月初三日入天童云龙风虎百废俱兴缁素依皈真如怙恃临别栖真四众号泣若失所天比住天童连年荒乱米价腾贵人怀忧恐师每入堂安慰且屡谓客司云万勿阻挠方来此间若不容纳更向何方行乞五六千指处之裕如当师初入之年公门如许藤葛师一味以恬退自居其生端者各知惭愧至如赋役之累法门所忧师与念尼王海宪不坏世间相而谭实相则立自运之户师于东谷诸影堂罔分临济与洞上悉见鼎新之绩道法衰晚人多趋炎即款客亦尚奢华师入山便复悟和尚旧式久而勿谖冬夏布衣草履见有衲子轻裘缓带则曰非吾类也淡泊之操始终无间师初恙时众不以为意师便对侍司云病来便作死承当我之报缘将尽凡事所当决者勿复怠缓忽一日师谓众云古之住持有病迁居延寿堂理当然也老僧犹且端坐丈室何以表率后昆遂设榻于新庵杜绝酬应有参叩者直掌粗拳钳锤倍辣雪窦和尚问病而至必欲师归方丈师从容而返筑塔无基堪舆拟以新庵定穴师闻之断不许可印山乃以玲珑一穴举侣师肯之病中机缘不能悉载一日自闲觉首座见师病危问云古人临末稍头遗下一言半句作将来眼和尚即今有何垂示师云动着祸生觉云官不容针私通车马师云要你多口觉云不为分外师蓦面一拳觉礼拜一日师顾道安云得个正命时安云一切寻常师展臂云得与么瘦安云管他作么师云随他去也安云何处不称尊师点首时壬辰三月廿九日也日轮当午出冶从天台回师瞪目视之问云汝来也冶礼拜师云是恁么时候冶云承蒙记莂求和尚更名师云行果圆成遂安祥而逝室中先后付授衣拂得法者梵钦中印山先道安静破梦辩雪庵如芥子弥止休净三默权物外远独朗日自安悉肯诺满松涛敏出冶果云高慧慧闻定友云阴纯朴汶印月淋十九人焉按师僧腊四十有一寿五十有八全身塔于太白玲珑岩新庵之左师之生平懿德令仪无所容其赞叹以高弟二隐谧公与余最称道契忆二十年前师与余同年周孝廉君谟知微善追仰清微缅怀亡友所谓千里一堂百年一日也乃为略述天童一脉授受之大概如此以俟后之作者考镜全容。

　　天童林野奇禅师塔铭

　　吴兴道场山万寿禅寺住持比丘道忞撰文

