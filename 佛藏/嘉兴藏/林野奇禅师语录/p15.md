<!-- { "loadSidebar": true } -->
　　李白之送友入蜀也则曰山从人面起云傍马头生其早发夔城也则曰朝辞白帝彩云间千里江陵一日还盍蜀地山川险阻自古记之矣惟山峻水湍故其人类性刚而果决坚忍耐苦劳以之向道则勇往易于入作殆亦风土使然不然或蹋杀天下人之马驹间世而一出焉斯有之何以缁雄代作半起蚕丛之国无论法眼云门从金刚大士劈华岳以分流即临济儿孙光明烜赫统系相承以来十传则有东山演十一传则有昭觉勤十五传则有卧龙先十六传则有径山范二十四传则有海舟慈沿流至先师悟和尚阅世且三十矣复有今林野禅师岂五丁凿道天固为法社开象龙之路与师名通奇林野其字也合州人本姓蔡氏生而澄静不类孺子不喜肉食时年十岁父母度其志向非尘网中人因命依金钟寺叔父道然为童行十七岁剃落性乐禅寂然读诵至年十九耻州县僧庸碌不足尚即慨然动他山之念繇是出峡南游猒饫江南讲肆十有余载业息肩当湖方期掩室千朝翻阅如来一代时教俄患痢濒死乃知经纶之学非究竟法也时先师悟和尚正王化金粟渴欲就参为缁素留不果往适有传粟示众参禅偈师闻之怀疑不已极力冥搜茫无所入会粟过当湖则加额曰天赐我也亟遣僧请益粟曰教伊关中莫妄想益溟涬莫测所谓心智为竭殆如土木偶人者经岁时忽一日失足坠楼恍然而觉遂成偈曰一念未生前六户绝消息瞥尔扬双眉大似眼无力闻粟在吴门即日破关走金阊不以寒暄起居玉帛见粟直夺角冲关左属橐鞬右执鞭弭与粟相周旋粟固奇之逮明年粟赴鄮山师亦随往偶檀越入山设茶粟举洞山与泰首座吃果子因缘命众下语谛当方许安排师时在众即曰食到口边被伊夺却粟为首肯丛林以此知名又粟因佛诞示众世尊才出母胎便解指天指地你等诸人犹向山僧拟讨甚碗抴拄杖下座一时打散师于此全身脱落透顶透底无复纤机留碍凡侍粟十年逢场对垒兵交刃接每每倒捋虎须未或当仁少让既受嘱累犹居天童座下逾年始应禹航广化之命至壬午秋悟和尚示寂师奔赴通玄众议住持枚卜同门三卜而得师名不容推逊乃继席焉提策方来直据本有云薶雪拥五见冰霜群峰让其高寒禅侣慕其慈妪虽极枯澹寂寥学者恒毂凑如归以出队嘉禾为闇斋黄观察寓公高水部曾城汪进士坚留勉住东塔未几移主栖真既而天童席虚明州当道士绅公议归师复迁居太白前后莅众十年夙兴夜寐寅畏小心虽在安常处顺之中每怀临深履薄之惧然屈申以道持正不阿苟道在必申不以利害权势稍为贬损方师初赴天童山门以夙衅构讼在郡郡司李欲一瞻颜色左右亦谓乘间得以相浼师坚志不往及司李专人请斋为一赴然竟席未尝片词干讼事其持正皆此类所以四坐名坊非有子夏之先一出舆情共举视彼巧力而谋与夫诡遇而获者顾不可风范一世也邪师应机接物出语浑朴不为赵昌之华叶公之龙徒事藻绘以炫耀见闻至其一二见状中者则所谓想酢生液虽未浇肠沃胃要且使人庆快住二年感微疾众请辞世偈师瞋目曰要去便去害甚热大时有出冶上座求更名师援笔书行果二字乃曰行果圆成遂擿笔端坐而逝世寿五十八僧腊四十一塔瘗全身于寺前新庵之左予盖有语封其户矣其门人二隐谧自闲觉佛古闻来乞予铭其塔予愧不文无以行达然辱在同门知师最悉念非予恐师行业久而遂湮抑后有景行之贤将无繇考镜而仰止夫师则予责也乃论次其大端序而铭之铭曰。

达磨一宗丕显曹溪南岳衍长曰谶于西马驹是育血染霜蹄[跳-兆+降]　一蹋四海平夷临济振兴光贲五灯有严孙子硕大无朋世更太白六五亲承云蒸霞蔚凤翥龙腾十二人中师其后出藞苴川僧性实难匹撒手危楼翻身楖栗机警用圆风雨暴疾起坐通玄众山为低腾空汉迥华顶云迷兰滋芳甸蕙纫春畦声驰湖海着意攀跻桌歌东塔湾弄栖真幔天布网万里垂纶鳌山连钓丹穴齐缗鼓须弥浪杨渤海尘晚据天童奠安太白风漾文波池涵素魄逸翮摩苍神鱼纵泽合浦珠还风规犹昔驭众圆合律己端方逢强不弱遇柔宁刚孤风卓卓烨烨谦光下无舆儓上无侯王行果圆成出世功终破沙盆碎正法眼空一锥无缝八面玲珑嗣灯有人光照无穷

　　后跋

　　先师林和尚自出蜀弃讲归禅根性猛利于道直入不游纡径凡参叩机缘俱载行实至于受请倡缘自崇祯壬午秋天童密师翁示寂于台之通玄寺既虚席四众坚请继席焉一据方丈届丙戌凡五腊结制大设洪炉峰顶虽高寒而衲子参寻不断如缕至丁亥冬受嘉禾东塔请越明年戊子春受栖真请己丑冬受湖州度生请庚寅夏赴天童景德请迨壬辰春三月廿九日示微恙而逝然五刹记室所录上堂法语机缘谧今编次总有八卷约五万余言字字剿绝命根句句掀翻窠臼从无一字系缚于人直使当下顿入至于入之一字犹是敲门瓦子是知先师十载从无一字所说行谧到这里不存一字法脉悬丝欲存一字罪犯弥天且道毕竟如何始得恰好去只得向纤毫不敢动着处付梓流传庶千百世具眼高流一见与先师觌面始不负吾师一片热肠耳。

　　顺治戊戌佛欢日龙渊行谧谨跋
