<!-- { "loadSidebar": true } -->
嘉兴大藏经　绿萝恒秀林禅师语录


　　序

　　秀师夙契如来三昧咄咄信是再来甫参云幻和尚机缘相合即为水乳之投真破山和尚法派当日咸为云幻得人庆并为破山有传人庆良不诬也考其得道时尚在三十五岁而开化吉祥而弥勒州大隐而沅江万寿而鹿苑而皈依两纪之内滇蜀大道场早已坐遍就中浩浩洒洒眼筋舌骨弘阐宗风非似他人沾沾错认片纸黑字也今披阅其语录吐三十八世真机开七十五灯正眼指示直明那畔虽云片羽已呈苞采宁曰寸脔足赛侯鲭真末法之光明幢也稔知倾动诸方正当天龙推出法嗣嗣宗悠公爰为编次而复有玄微慧初两公不惮跋涉以本师祖翁东塔示现之地特来禾郡挂瓢于清白大师古新庵梓送大藏流通今而后闇室灯传指头月现禾城诸刹虽未获秀师开堂说法而手持语录一编已不啻耳提而面命之矣且回忆畴昔之日祖师破山住锡福城时以大悲阁胜因未就撩起即行重归汤沐至今犹为遗憾兹得秀公杰出之嗣孙提唱宗传而当年未竟之胜因不益阐扬而光大之哉是则仰秀师焉抑思破山和尚而不值读秀师语录如睹破山和尚一班焉余系门外不敢窥测堂奥而玩其词绎其旨惊喜信爱之心跃跃乌能已于赞叹也敬为序。

　　时
康熙岁次甲子仲春上浣
文林郎奉天府知海澄县事双溪里人江溥洄叟氏谨撰

　　绿萝恒秀禅师语录叙

　　万峰破翁自东塔一番罏鞴而来川中向干戈丛里建大法幢以维末运海内学者莫不从风而偃若龙之宗而有鳞凤之集而有翼也其门庭孤峻子孙超卓率皆耆年宿德一点龙睛俱绍弘规吾乡恒秀禅师弱龄出家问道四方几经丧乱既弘烁迦之心遂撒悬崖之手最后余相晤于黔之思石间见其雅度玄朗一门深入因尔结茆问难五越寒暑迨虎溪话别相隔旬年戊戌中余有绝域之游遍历刀山剑树生死未了复入五浊而秀师自蜀得天童嫡孙云幻和尚之法一枝南来丙午冬握手仙湖抚今悼昔则已十有三年矣夫以予百折狂澜之尘客而对不见不闻之逸致其芰制可楚荷衣可裂也暇则出其示众小参而余复屡炙其上堂法语言言入木字字顶针且栖心方外化导随场既不立崖岸于法林岂复争标帜于庄市临机问答见病书方触境歌吟随风彻籁原无纂述水到渠疏噫是真禅之大总持也欤予虽得及门未晓堂奥中事仅述所见如此明眼作家有深知师者当别有向上全提一着在。

　　时
康熙己酉长至月东华逸民刘莅稽首拜题

　　恒秀林禅师语录目次卷上上堂示众小参机缘卷下颂古书问真赞杂着佛事行实附录

　　绿萝恒秀林禅师语录卷上

　　嗣法门人光悠等编

　　住云南开化府吉祥寺语录

　　康熙戊申九月师在报国受开化太守刘公及众檀护请住吉祥禅寺十月一日入院。

　　山门一弹指顷吉祥门启宗庙之美百官之富喝一喝便入。

　　佛殿城东不欲见佛赵州不喜闻佛山僧到来又作么生万事无如和气好得盘桓处且盘桓乃展拜。

　　据室喝一喝云会么者是人天瞻仰不及处蓦卓拄杖云作风作雨任他忙。

　　拈护法疏示众云河山森列将相功勋一句无私当阳独露正法眼藏总在个里如或未委便请表白。

　　指法座云占断毗卢顶不禀释迦文虚空乘宝座园绕吉祥云遂升祝
圣毕复拈香云此一瓣香光吞佛祖气压诸方伶俜十载一朝击碎躬承记莂不敢孤负此第一回拈出奉为忠州石宝山万佛禅寺传临济正宗第三十二世云幻大和尚用酬法乳敛衣趺坐上首白椎云法筵龙象众当观第一义师震威一喝云第一义谛山僧底白椎上座底者里彻去拄杖子与汝相见问吉祥云绕吉祥座大转如来正法轮如何是最初一句师云未到开阳时早向汝道进云恁么则占断风规去也师云莫乱走进云还有为人处也无师蓦头一棒问如何是宾主句师云看取令行僧礼拜师乃云吉祥门大启十方同聚会踏着吉祥地心空始及第即今莫有踏着底么山僧与你证据如无未免自拈自弄去也喝一喝以拂子击禅床下座。

　　结制黎国兴王胜诸居士请上堂十方薄伽梵一路涅槃门窄处通车马宽处不容针还有透得过底么问宽窄即不问用透作么生师云山僧今日失利进云果然现大人相师云险乃云门里出身易身里出门难圣人俱从难处易凡夫自向易中难且道迥脱难易一句又作么生鹤有九皋难翥翼马无千里谩追风下座。

　　上堂竖拂子云突出难办久参未免踌躇信手拈来后学那知端的会得者白云万里不会者明月千江假饶直下承当未免当面错过良久掷下拂子云还委悉么六国安宁边塞静珠帘高卷竟忘尊。

　　一相任护法同诸居士请上堂问莲花未出水时如何师云莲华进云已出水时如何师云莲华进云已出未出时如何师云莲华莲华进云直下承当去时如何师云利剑挥空乃云未达境唯心起种种分别达境唯心已分别即不生良久卓拄杖一下云长忆江南三月里鹧鸪啼处百花香。

　　居士丁应龙徐承业邵兴诸居士请上堂举庞居士云难难难拾担油麻树上摊婆云易易易百草头边祖师意女云也不难也不易饥来吃饭倦来眠师云庞公一家恁么语话大似从前汗马无人识只要重论盖代功吉祥者里且不然或有人恁么道但云凤鸣晓日秋空静雨打黄花蝶梦轻。

　　元日监院海修请上堂拈香祝圣毕乃云春风笑桃李花鸟绣苔痕寂寂松涛起家家别调新东村频劝酒西舍醉相迎此中无限趣料得少知音山僧恁么告报大似境见情生诸兄分上又且如何良久云还委悉么更有一般奇特处铁牛产下玉麒麟喝一喝下座。

　　解制护法戴惟高请上堂解开布袋口放出一群牛纵横芳草去得意任优悠任优悠半含春色半含羞举芙蓉一日辞马祖祖曰装却包了来与汝说一上佛法蓉次日到方丈少顷祖曰时寒善为道路蓉转至法堂忽然有省师云马祖平地上推人一跌好与三十拄杖蓉乃随人起倒也与草鞋一辆今日设有人辞吉祥但向他道春雨蒙蒙途路滑和风细细上林芳。

　　上堂举石巩和尚昔为猎人赶鹿从马祖庵前过问祖曰见鹿过否祖曰汝何人巩曰猎人祖云汝能一箭射几个曰一个祖云汝不善射曰和尚解射否祖云解曰和尚一箭射几个祖云一群曰彼此是生命何用射一群祖云汝既知此何不自射曰若教某甲射只是无下手处祖云者汉旷劫无明烦恼当下顿息巩即拗折弓箭投祖出家师云石巩见义勇为真大丈夫马祖将错就错可谓百发百中只是眼孔太窄吉祥则不然等闲一箭管教大地人丧身失命何故聻不见道护生须是杀杀尽始安居。

　　非涯禅人请上堂山僧久不升此座舌上生尘毛欲布今朝歌首上场诗普请诸人和一和莫有善和底么一僧才出师蓦头一棒僧一喝师亦打问临济在黄檗三度问佛法大意因甚三度被打师便打进云在黄檗下吃苦为甚向大愚处拔本师直打退乃云要明恁么事须是恁么人若是恁么人须解恁么事便乃拳踢相应唱拍相随虽然如是要见二老则易要见吉祥则难何故聻有眼无耳朵六月火边坐。

　　住鹿苑寺护法周继瑗等值佛诞日请上堂问法身无相法海无边和尚升堂说个甚么师云法身无相法海无边进云某甲不会师云自语尚不会那僧伫思师云法身无相聻僧踊跃礼拜归位师乃云目顾四方行七步天上天下太孤生当时若遇拏云手管教大千海岳平喝一喝下座。

　　上堂举龙潭问古德云某甲自到来不蒙和尚指示心要德曰吾未尝不指示曰何处指示德曰汝擎茶来吾为汝接汝行食来吾为汝受汝和南吾便低首何处不指示汝心要潭伫思德曰见则直下便见拟思即差潭当下开悟复问如何保任德曰任性逍遥随缘放旷但尽凡心别无圣解师云古德被龙潭一拶只得净地上撒屙龙潭当下悟去也是平地吃交今日若有人问鹿苑不蒙和尚指示心要和声便打管教立地水消何故聻字经三写乌焉成马诸兄还委悉么听取一颂心要不劳频指示十枚曾以一枚还无端特地重申问一棒须教髑髅干髑髅干低头归去也惭颜。

　　己酉秋受弥勒州刺史王希圣护法王世锡等请住大隐禅寺至九月初十日入院。

　　三门竖拄杖云无门之门高大难论转大地山河归门里罗十世古今入域中卓一卓遂入。

　　方丈舞笏擎叉未免手忙脚乱张弓驾箭射得半个圣人检点将来未是超方作者新大隐则不然一句无私彰宝印笑看千嶂起风雷。

　　拈护法疏示众云者是灵山会上付嘱来的落在刺史王居士毛锥子头上山僧不敢囊藏却烦维那宣过。

　　指法座云大法空座佛祖共登山僧到来岂免随例且道作么生步骤要提无相毗卢印须向千峰顶上行遂升拈香祝
圣毕复拈香云者瓣香三巴林里得来六诏街头拈出奉为万佛禅寺云幻老人用酬法乳敛衣趺坐上首白椎云法筵龙象众当观第一义师云当阳击碎直下平坦惯战作家便请直入有么有么一僧才出师云好一员战将僧便喝师便打进云铁牛不怕狮子吼恰似木人见花鸟师亦打乃云铁牛不怕狮子吼恰似木人见花鸟木人花鸟本无情一切圣贤如电拂所以终日吃饭不曾嚼一粒米终日着衣未尝挂一缕丝便能摄无边刹海于毛端融十世古今于一念出没卷舒无非佛事逆顺去来总是道场任运腾腾全规全规虽然如事你诸人还知落处么若不蓝田射石虎几乎误杀李将军复白椎云谛观法王法法王法如是下座。

　　结制上堂问跳出金刚圈又入狮子窟时如何师云截断脚跟进云一锤打就时如何师云看汝伎俩僧便喝师云只恐不是玉是玉也大奇进云骑牛穿市过师云终是淆讹乃云一言截断千圣消声一剑当前横尸万里所以道护生须是杀杀尽始安居遂顾视左右云千圣不知何处去倚天长剑逼人寒。

　　光圆韩夫人供法衣请上堂举岩头因沙汰次在甘贽家过夏补衣次贽行过以针作劄势贽遂整衣欲谢妻问云作么贽云说不得妻云也要大家知贽举前话妻云此去三十年后须知一回饮水一回噎女子闻云谁知尽大地人性命被奯上座劄将去也师云岩头吃了甘贽家饭不守本分反惹他一家人大惊小怪是何心行甘贽听妻处分也合吃棒即今韩夫人造二十五条衣供奉山僧历历金针不昧明明锦缝重开全机显示独露当阳一家大小互相作用虽然如是且道与古人是同是别你等诸人还知针头落处么良久乃指袈裟云此际山僧才一披如云普覆华王座卓拄杖下座。

　　居士杨真直冯永清请上堂问千年暗室一灯能破因甚还有三尺暗在师云昨日有人从天台来进云某甲不会师云炭里坐问百尺竿头如何进步师云退乃云山僧昨来刈茅辛苦正在打睡知客报言众居士请和尚说法山僧从睡而起只得之乎也者与你诸人一上众中还有不之乎也者底么众无语良久卓拄杖一下云莫谓水寒鱼不饵吾今钓得满船归。

　　护法丁大来词林刘　等供法被请上堂师指法被云蜀锦吴绫白玉黄金打成一片特地相呈蓦拈拄杖云还着得者个么复靠拄杖云谩谓须弥藏芥子且看芥子纳须弥卓拄杖下座。

　　解制上堂众手淘金谁是得者得也赏你一锭金不得也赏你一锭金何以如此不见道锦衣公子贵林下道人高。

