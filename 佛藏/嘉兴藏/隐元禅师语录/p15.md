<!-- { "loadSidebar": true } -->
　　诸居士为师祝寿请上堂维那问踏尽洞山无寸草却还黄檗种青松还有为人分也无师云瑞草千年秀进云恁么则功不浪施去也师云千差一掌擎进云知音说与知音听师云又被风吹别调中那转身师便打问学人单刀直进又是雪上加霜和尚拈椎竖拂难免一番亲切作么生是亲切句师云一刀两段僧拂具云看破了也师云太平本是将军定僧归位师云不许将军见太平乃云眉毛插汉鼻辽空佛祖都来立下风独踞岩头忘岁月不知身在白云中究竟本无寿者相人天何处祝华封诸人会么无所寿处而寿是谓仁寿空诸身时为身乃名法身仁寿法身体之即神八风吹而不动四相岂可迁移格外真风浩荡寰中灵气蔼然不萌枝上联芳秀无影树头万劫春团圞围绕金仙子共祝莲花国里人诸人还信得及么如信得及便是金刚种草其或未然山僧再垂方便为汝点出竖拂子云会么急荐取莫狐疑这汉繇来不自欺掇转面门开两眼千山万水绕须弥下座。

　　上堂师云拣魔辨异还他正眼圆明打雨敲风突出天心朗耀昭昭乎一念未萌之先晃晃焉全该群动之后心眼通达洞彻十虚如印印空如印印泥如印印水头头无差印印不异无差故八万尘劳尽是菩提之路不异也三千刹海无非解脱之场举一步步步全彰行一言言言见谛所谓言而信不若不言而信令而行不若不令而行不令而行推之以诚不言而信镇之以静一心圆极收放自如放行则瓦砾生辉把住则黄金失色且道如今放行即是把住即是维那云切忌打雨敲风师云单提楖栗横三界打统乾坤共一家下座。

　　上堂师云撑持世界还须生铁身心建立法幢全在金刚眼目眼目烜赫圆明身心骨力俱备举一事事事周隆应一机机机活泼百炼了无异色千磨愈见光辉卓立尘劳之中永为今古标格纵横宇宙之内长作人天模范可隐可显能刚能柔皆因眼目圆明骨力俱备之验是以天无骨力不能成其高明地无骨力不能终其博厚山无骨力将恐崩裂海无骨力将恐枯竭人无骨力难以自立物无骨力不成品器乃至一草一木一尘一刹若无骨力维持则当下消殒尽净无余而况撑持世界建立法幢无有骨力而能成立者乎所谓贫莫贫于无见识贱莫贱于无骨力骨力既无日常东倒西歪随业升沉远堕四生六道近遭八难三途必也无疑矣我此会中个个英灵决不坠在此数且道如水无筋骨能负万斛舟虚空无坚质能含一切物又作么生消释山僧到这里目瞪口呿无言可说无理可伸未知众等如何融会维那云横身当宇宙遍界没遮栏师云有无梦幻俱抛却始信空生大觉中下座。

　　立慧门首座秉拂上堂师云种春风锄明月一钁生涯烹绿水饱青松半瓢活计处闲居而独乐临广众以浑然可藏可行无固无必法王座畔曾翻掣电之机狮子岩前惯弄险崖之句随时丰俭信手拈来了曩劫之尘缘圆一心之妙果未出幽谷已全捉象之威既充法筵须展辽天之志禅林得其表帅吾道借以增辉为纲为领井井有条利己利人言言合辙可作人天眼目堪提佛祖纲宗如灯传灯灯灯不昧似镜对镜镜镜圆明照用临时展托胸中日月主宾际会卷舒格外乾坤龙象蹴踏非驴所堪苟称其职道不虚行山僧聊启如斯未审众慈转请助扬何如诸人会么两轮互照经天地一座巍然亘古今下座。

　　保嗣请上堂士问生灭不断多生恐怖向甚么处安身师竖拄杖云会么士礼拜师云家山增秀气密室转风光乃云善来佛子自皈依深信灵苗长净泥万福堂前甘露洒开花结子正当时诸人会么兹者曾居士请转法轮以固金刚种子用资般若灵苗若论般若灵苗金刚种子人人本具个个不无反求诸己靡所不备所谓万物皆备于我惟我能生万物惟冀善人时时返照念念回光忽若心花顿发便与太虚同体日月并明能为万象之主不逐四时凋零而后润之雨露长以和风照之慧日覆以慈云庶物物各得增长人人福慧圆明优钵花开一片菩提子结三千苟能如是耀后光前必也无疑只如应时纳祐一段话略又作么生道也大奇也大奇生来傲骨迥南枝微风隐隐递香信百万人天一贯之惟有老僧无巴鼻撑天拄地两茎眉下座。

　　腊八上堂师云弃却王宫入雪山仙丰道骨自幽闲六年已了千生梦忽悟明星出世间诸人还会么看这老子富有四海贵为人君象马七珍国城妻子靡所不备忽觉无常一旦弃如敝屣直入雪山修行六载功圆果满睹星悟道便云奇哉奇哉一切众生具有如来智慧德相皆因妄想执着不能证得嗣后说法四十九年谈经三百余会道满天下教流万世传其道奉其教如麻似粟至于普天之下在在处处若僧若俗若男若女若长若幼咸知此日是这老子成道之日奉之如大神敬之如君父设若当时受万乘之尊荣贪五欲之快乐安有今日风光之事耶所谓大人具大见大智慕大事成大志满大愿直欲个个成佛而后已吾人既有智慧德相与佛无二喜怒哀乐与佛无二慈悲喜舍与佛无二菩提涅槃与佛无二行住坐卧与佛无二岂可不学而修之力而行之不至老子田地是自暴自弃也汝诸人试返照看当体清净当体圆明当体具足与这老子相去多少不但我今独达了恒沙诸佛体皆同脱有愤气衲僧出来道将谓黄檗多少奇特今日与么说话大似座主奴相似未免傍观者哂山僧亦不着忙亦不气急徐徐向他道此时清平世界不许搀行夺市敢保这僧心平气和瓦解冰消未知诸人意下如何还会么一处平处处平无劳日午打三更自从顿悟明星后引得儿孙一路行下座。

　　上堂师云那畔风光世莫闻本无一物可呈君唤回午梦数声鸟题破青山几片云拟作心知还逗漏若将境会更纷纭两途弗涉超情谓地覆天翻永不浑诸人若到这个地位则生死去来于中无动兴亡得丧不干其怀亘古虚圆净洁一腔洞彻灵明铁围不能匿其辉穹苍不能覆其体万象不能隐其真尘劳不能易其性圆陀陀活泼泼如珠在盘不拨自转如鸟游空所向无碍心境缘他不得岂虚名幻相而能笼络者哉只如善人离榕城上黄檗步步踏实地处处没踪迹全身与么来全身与么去又何曾挂碍把手将他行不去惟人自肯乃方亲且道兹者相见与龙泉相见相去几何良久云面面峰峦争拱翠满头白雪愈风光下座。

　　荐慈请上堂问养育劬劳则不问荐亲一句作么生道师云了无一物献尊堂进云恁么则与林道婆相见去也师云未是报恩者僧礼拜师便打问正睡之中无梦无想主在甚么处师举拂云不是阇黎不拈出僧礼拜起师云八十翁翁入场屋真诚不是小儿戏乃云兹者良照禅人请山僧举扬个事以荐慈亲林氏然林氏秉佛遗教三十余年净修梵行又能成子出家慈风布于闾阎而子辞亲学道廿有余载戒洁圆明一心无别亦能喻母之道奉母以法庶母临终吉祥而逝孝行塞乎天地不待荐拔必也往生更要山僧举扬为荐成得甚么边事虽然如是聊举数言以慰孝念之诚伏惟谛听死尽偷心彻见人生之大本昭回正念顿明孝道之深恩欲酬至德贵在还源图报劬劳急须返照构得源头无异处曩劫冤亲一坦平了知照体自功圆多生恩爱俱解脱如是资身草屋石床常快乐如是荐亲天堂佛国恣优游山僧举扬已竟且道还荐得林氏也未良久云一片慈云归岩谷满林荆棘放莲花下座。

　　元旦上堂师云金轮影动焕然宇宙重光玉阙令行倏尔山川并秀莺鸣谷口大畅玄风梅放南枝聊舒素志摸着衲僧巴鼻一番提起一番新揭开佛祖爪牙几度拈来几度觉三千刹海绕须弥十二峰峦捧殿阁潦潦倒倒磊磊落落匡徒共祝升平同证大圆满觉山僧与么举扬还当得新年头佛法也无诸人会么偶尔枝头开只眼始知傲骨占春先下座。

　　解制上堂师云拆散眉毛十字纵横无挂碍大开眼目三千刹海尽风光单提楖栗活泼如龙紧捎草鞋威狞若虎踏着最初行履处一道坦平返观那畔本来人浑身庆快幸值元宵美景喜逢赐福良辰灯月交辉柳花间错凡圣同游不夜之衢人天共乐长春之苑极乐一会俨然未散而我格外衲僧眉毛解散保社打开东去西去则不无切忌青天下躲跟不许暗地里着脚且道离此二途毕竟向甚么处去一僧便出师云明暗两途俱踢脱横挑日月绕须弥下座。

　　结夏上堂西堂虚白问烹金琢玉作者钳锤煆圣炼凡寻常妙用只如超宗越格汉子作么生相为师云一只眼睛明似日进云恁么则各出手眼去也师云半边鼻孔吼如雷堂喝师云再喝看进云请和尚别道将来师便喝问结却袋口收拾群牛常住田地教阿谁耕师一棒云会么进云恁么则拽脱鼻头拖泥带水去也师云脚跟下好与三十棒进云今朝风月愈光新师云不知痛痒汉进云不劳更加鞭师云放过一着乃云黄檗大开选佛场成群踢踏不寻常触翻鼻孔辽云汉惹得天花满院香诸人还觉也未如觉则言外知归句中有响五蕴六根即时解脱三身四智觌体圆明自然啐啄同时必也纵横合辙或发大机之用铁额魂消或显大用之机狸奴胆丧如天普盖似地普擎浩浩荡荡不可得而名言烈烈轰轰岂能追其影迹妙入斯门成佛匪离于当念若失其旨修因尤滞于多途途多踏草不死念当直下成功是以悟迷迟速日劫相倍矣兹者休夏安居之晨衲僧聚会之际且道从何门而入以进佛祖之堂竖杖云一条拄杖众人扶阁在虚空有若无几度沧桑浑不改翻然卓立在吾庐吾人于此见得彻作得主信手拈来活泼如龙有时撑天拄地有时杀活纵横有时度马度驴有时一棒不作一棒用山僧与么举扬垂应机宜则不无只如这一条拄杖从甚么处得来维那云放下好西堂竖拳云见么师云没来繇没来繇自举自扬自放收威音那畔挑风月直至于今卖不休下座。

　　端午上堂云今朝五月端阳个事如何举扬各各密移一步便到佛祖家乡脱若于此荐得可称无事道人其或未然山僧露些爪牙与诸人共知竖拂子云会么虚之以中包罗万有不宰其功致之以诚博载群生不矜其能故道大于虚空不与虚空而争道德广于法界不与法界而争德言遍于天下不与天下而争言行周于四海不与四海而争行是以善道者无方善德者无形善言者不华善行者无迹故能道德言行广大周遍于天下者岂非至虚诚善无争之验欤兹者端阳节届四海五湖徒争胜负业识茫茫无有休息欲其世界安乐无事讵可得乎且道即今以何法力挽回业识坐享升平还会么照见本来无一物有何梦事可为争吾人各具如斯眼世界身心尽坦平下座。

　　费和尚诞日上堂师云檗岫千年翠寒潭彻底清举头天外看大地坦然平诸人会么山僧自入师室一空如扫虽然无物可献尊前信手拈来不妨恰好万般施设总虚花惟有此心长可保兹乃本师寿诞之晨仅有惟永禅人修斋献供请转法轮可谓一槌两当倍增福田若论没面目衲僧天龙恭敬不以为喜日尝孤迥迥峭巍巍逍遥于广漠之野优游于万仞之巅嘲风弄月展演神通覆雨翻云全彰妙用虽居人天界内不为人天之所罗笼示现凡圣场中不为凡圣之所留碍一段天真孤明烜赫千古万古永为标格山僧今日借花献佛且道还当得祝寿章句也无良久云推出峰峦聊作供空王笑纳万斯年下座。

