<!-- { "loadSidebar": true } -->
　　结制上堂师云高提慧灯破千年之暗室重振炉鞴显百炼之纯刚得入三昧火里顿消业识茫茫返照便登觉岸翻身即是家乡一点灵然透彻百千世界风光乾坤老我满头雪天上人间没处藏若也于此见得可与半面之交其或未然山僧再添柴炭重新煆炼去也具足圣人法圣人不会具足凡夫法凡夫不知凡夫若知即同圣人圣人若会即同凡夫凡夫圣人各各具足唤作圣人也得唤作凡夫也得然则凡不自凡因圣以名凡圣不自圣对凡而说圣圣名凡号即是虚声殊相劣形无非幻色幻色虚声岂有定名一总平怀法法成办只如没面目真人三头六臂汉子一齐俱到又作么生煆他向者里道一句看一僧云一锤百杂碎又僧云团团原不费钳锤师卓拄杖云百怪千妖都一串红炉点雪大家看下座。

　　师诞日允宁陈居士请上堂师云异气腾空必有其人应世瑞光映座果然好友临筵洞壑倍增胜丽林峦愈见辉煌碧落现彩霞之庆绿阴呈翠锦之祥万福堂中人天围绕如云捧日紫微峰畔猿鸟献花若供金仙三千年蟠桃一会五九度正果全彰瘦骨棱棱处处撑天拄地贫眸炯炯时时耀古腾今沧桑改变觌体纯真宇宙浑沦一心不昧有时自赞自扬自抬三十三天之顶不以为高有时自贬自驳自抑一十八狱之中不以为卑磊磊落落任彼呼马呼牛颠颠狂狂知他是凡是圣前劫波生而不生后劫波灭而不灭不灭不生金石流而弗渝不生不灭刀兵动以无伤大哉坚固元辰广博悠久无疆要且无人证据不妨自己举扬山僧聊举如是未知诸人唱和如何试道看众俱答已师云只得一半山僧自圆去也一念净超亿万秋何劳海屋又添筹天翁赠我两眉雪惹得人间祝未休下座。

　　冬至上堂师云天地无全功谁是全功者圣人无全能谁是全能者广包天地人惟有虚空也空生大觉中全能难描写循环眉睫间消长脚跟下一气含万灵片心无可把错过百千生不知身是假忙忙无所归笑杀王大姐问予事如何白棒蓦头打鲜血溅梵天浑身赤洒洒予愧莫可藏混入大般若喜逢一阳生竖拂云聊申些素雅山僧应时应节了也若也会得便知阴消阳长去处不妨东涌西没南升北降生死去来无可不可其或未然石笋再抽条碓嘴又生花曲垂来宜去也天能盖而不能载地能载而不能盖是天地无全功也圣人能教人为善不能使人而必善是圣人无全能也若夫改天命夺神功参化育补元气惟全人者能之如有其人吾将师之以教吾之全能也吾将天下人师之以教天下人之全能也如无不若自全其全自能其能竖拄杖云竖穷三际按拄杖云横遍十方理无不周事无不备法无不圆机无不被所谓万物皆备于我惟我能生万物惟我能长万物惟我能坏万物惟我能灭万物生长坏灭皆备于我岂全功全能不备于我耶然则能无所能法法头头无减增全无所全尘尘刹刹自成完我无所我放去收来尽恰好功无所功本来无始亦无终横该竖抹无往不全山僧今日所举不惟与释迦老子出气一番亦与东土圣贤出气一番亦与天地万物森罗万象出气一番是以全功无弃物全能无弃人举头天外看孰是不全人功能消长且置且道佛祖向上一着阴阳未判已先之事作么批判良久云一榻横眠三界外翻身磕破太虚空下座。

　　性温请上堂师云人人本自天真佛动转施为觉未曾当念圆明超法界即心顿悟继传灯花开香国分千叶子结莲台上九层一会俨然真极乐当轩大座贵先登诸人还见么西天东土搏作一块弥陀释迦都卢一座诸上善人俱会一处所谓天下无二道古今没两人无二道天地同根矣没两人万物一体矣同根一体清净如洗一体同根惟吾独尊团团围绕金仙子若个师僧解报恩兹者披剃佛子请升此座为作证明夫出家者是大丈夫之事非将相之所能为须秉金刚王宝剑无明烦恼执着妄想一断一切皆断生死大事直下须明一明一切皆明举扬正法用报佛恩崇修大道以酬师德事上也周密接下也温和临事也决断见利也争让慈悲喜舍戒洁谦恭扬人之美成人之德难行而行难忍而忍慎终如始弗忘斯道以成出家之志则不辜今日之嘱也只如即今披剃直下证明一句作么生道金刀一展尘劳尽般若灵明亘古今下座。

　　上堂师云这汉繇来不自欺逢人卓朔两茎眉如今老大无思算坐断人间十二时十二时既断今古一日矣死生一致矣事理一贯矣物我一如矣然则一非一上下四维无等匹老胡殿上对梁王口不开风道不识后代儿孙不丈夫承虚接响太浪籍或狂或狷或馍糊愈扫愈多愈不息既然不息聊举几则因缘以定今古眼目马簸箕一口吸尽西江水满腹鱼龙虽吞得西江不能吐出西江久则作怪无疑跛足云门北斗里藏身客星犯帝座欲隐弥露大似灵龟曳尾自取丧身之兆王老师诳吓两堂斩却猫儿痛快不妨痛快虽有杀人之刀而无活人之剑一切死人活不得谂老戴个草鞋略露锋芒只救得一半七百甲子老赵州年古成精使得十二时辰混乱天经诳惑人事得罪于天无所祷也山僧今日将四个老古锥据款批判晓谕禅林倘有傍不甘的进前道黄檗坐断十二时辰聻殊不知正是复太古之真风补未生之元气其理也备其利也溥只宜密契不许卜度而今总挂万福堂前一任诸方贬驳若无勘验龙蛇眼难以承当佛祖机下座。

　　上堂师云心聪即得三摩地乌用山僧再举扬南日云开沙界朗普天恩大却难量量天须是没量人一毫头上契天真南辰北斗俱翻却始证本来净法身所谓净法界身本无出没大悲愿力示现受生生即无生灭即无灭无灭无生任运腾腾无生无灭去来皎洁觌体现前孤明历历污染他不得盖覆他不得移换他不得收拾他不得如骊珠独耀于沧海似桂轮孤朗于碧天悟之者可作人天眼目堪传佛祖真灯如未山僧重新挑剔令汝各各法眼圆明海国善人有宾有主有礼有乐山林老衲无事无为无党无偏信手拈来头头恰好等闲放去法法全彰会则山海浑然一体不然觌面又隔千江然则山是山海是海处处风光溢目主是主宾是宾人人卓立轩昂万福堂前龙象济济五云峰畔云水茫茫通身无影象遍界不曾藏即心即佛即物万古碧潭空界月非心非佛非物扫清天地一林霜不是心不是佛不是物喜得定南针子在任他车转亦何妨还见定南针么竖一指云勘破这些关捩子一毫头上定乾坤下座。

　　上堂师云一叶亲承肯随曲涧长流水万金易却难舍孤山几片云云伴孤山添秀气水行曲涧愈增狂苟能入流忘所所入既忘动静二相了然不生见色明心心境圆融无住心光豁然独露非独露莫显不生之相非不生难明独露之心独露之心即是真心不生之相无非实相实相真心亘古亘今金石流而弗渝劫火烧以长存西来直指惟指此心东土相传惟传此相众生迷此心故轮回不息智者悟此心故即时解脱所谓只此心心心是佛十方世界最灵物于中彻悟尽无余妙用神通从此出兹者孤山心光禅者请升此座不觉逗漏心法如此若论祖佛顶　上一着子千圣无启口处山僧亦不敢露个元字脚何故真金自有真金价终不和沙卖与人下座。

　　上堂师云大地悠悠古到今人情道义两浮沉乱离颠沛浑如旧不负当年儒佛心诸人还知儒佛心么悟则事同一家不悟则万别千差衲僧贵在眼正君子妙于固穷若非颠沛焉知固穷之真实苟不乱离争见正眼之圆明一处圆明处处圆明无有不圆明之者一处真切处处真切无有不真切之者一人发真归源十方世界悉皆消殒一日克己复礼则天下莫不归仁岂非圆明真切之证验欤看这释迦老子舍王宫直入雪山六载饥寒其心何等真切夜半睹星悟道便云奇哉奇哉一切众生具有如来智慧德相眼目何等圆明不合道个皆因妄想执着不能证得未得一切圆明受驳奚辞那更乱扯葛藤四十九年蔓延娑婆世界无人截断至于今日无有休息惜乎山僧不与同时若与同时待者老子道个奇哉轻轻向他道本是自家滞货何奇之有敢保这老子心平气和稳坐山堂镇之以中不言而信不令而行岂不绰绰然有余裕哉益见煆贤炼圣之功超师越佛之作成仁成德之美无为无事之乐不亦尽善尽美也欤兹者吴居士特特入山请法且道如何话会虽是昔时旧面目这回相见愈相亲愧无一物堪为供推出云山待故人下座。

　　戒子请上堂师云万行庄严素法身心心不昧本来人自他普利功圆满直证毗卢一性真诸人会么于此荐得当下妙用非同小小如未山僧再垂方便扩充菩萨之心令证菩提之果菩萨非菩萨是名菩萨故园摇落不堪闻雪后枝头春又发凡夫非凡夫是名凡夫踏遍天涯无觅处归来依旧在吾庐圣名凡号俱拈却天上人间不可模所谓名不得状不得不可得中这么得苟能密契个中旨广大神通焉可测便能竖一毫光遍十方兴一言教流四海举一步行遍尘沙拈一物全彰大地心心圆明念念圆明头头圆明法法圆明如珠在盘不拨自转水银堕地大小皆圆其戒香也普熏法界其戒光也明如日月其戒相也周匝娑婆其戒德也重如山岳如是信解如是奉持如是护念如是证悟同入毗卢性海共登般若玄门兹者菩萨圆满之期各各知恩有地且道报本酬恩一句作么生将此身心奉尘刹是则名为报佛恩下座。

　　上堂师云天寒人寒滴水滴冻梅雪争妍花落风送穿过今时眼睛逗漏威音鼻孔玉叶中藏神浑身香洁冰凌上走马大地心寒一身洁一切身俱洁一处寒一切处皆寒遍界花开方寸里普天冰结玉毫头不是一番寒彻骨怎得梅花扑鼻香诸人会么山僧今日打个净洁毬子展些寒冰三昧以酬龙华禅信还有彻骨彻髓汉子共相证明者么良久云喜得冽风坚傲骨不随霜月落前溪下座。

　　元旦上堂师云尊道重贤坐致一人无量寿兴言布德立回万派尽朝宗兵气化为和气冽风转作东风冰河冻解大地咸春人人享泰来之福物物含生意之恩妙哉乾元功无浪施不言而信不令而行不怒而威不为而成荡荡巍巍名不可得绵绵密密体之即神诸人还会么豁开户牖乾坤廓剔起眉棱一斩新下座。

　　解制上堂师云解散眉毛通身是眼打翻鼻孔大地咸春人人歌太平之福个个乐无为之天举足步步如意抬眸法法圆成处处绿杨堪系马家家有路透长安横挑日月间之绕天上人间莫可藏聊剔心灯悬巨刹孤光一道照扶桑诸人还见么兹者人天纳庆之晨释子分灯之际略叙数言以壮行程人情佛事两得周足只如没面目汉子罗笼不肯住呼唤不回头且道如何奉送蓦直去自惺惺回头转脑得人擒麈尾风驰九万里棒头迸出玉麒麟下座。

　　立凤山也懒首座秉拂上堂师云碧落无瑕尝喜金轮出现青林有色果然丹凤来仪五彩文明足征足法九苞德备堪证堪凭昔时妙契乎机先今日奇逢于意外师资道重一回相见一回亲宾主气和一度闲谈一度切要明亲切事还他亲切人欲显辽天机须是辽天汉料拣言言不异敲推句句无差见与师齐恰好平分半座智超众外何妨出手全提使普天之下共八斯门令沙界之中同登此室地灵人杰可起卷席之风道泰时清堪阐无多之旨龙骧云起虎啸风生名位相称堪任其劳一举山山齐点首千江万派尽朝宗下座。

