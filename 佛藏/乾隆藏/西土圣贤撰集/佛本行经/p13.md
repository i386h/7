<!-- { "loadSidebar": true } -->
　　说其罪对　　时众生各　　识本所作
　　我应堕此　　我应生此　　一切众生
　　心尽向佛　　余无可怙　　唯归三尊
　　众生心专　　一向不动　　悚息缚束
　　尔乃现变　　于佛宝座　　四角化现
　　角有四佛　　坐宝莲花　　因是转变
　　无数诸佛　　坐宝莲花　　塞满虚空
　　诸佛光明　　照曜十方　　身或出水
　　如云中雨　　或复变现　　水火俱出
　　满虚空中　　化现如是　　时佛奋现
　　如是神变　　至二十八　　无结爱天
　　诸佛充满　　三千世界　　众生远近
　　见佛所在　　诸佛世尊　　坐莲花上
　　光明神德　　一切具足　　功德巍巍
　　犹如宝山　　四严严饰　　光曜于世
　　如梵天王　　花中出时　　坐莲花上
　　威仪备悉　　唯佛世尊　　降伏魔兵
　　坐莲花上　　德超梵天　　一切众生
　　展转相谓　　劫数若干　　百千万亿
　　无央数劫　　所积聚德　　一切智藏
　　今日乃发　　犹如往古　　劫初之时
　　四生众生　　从梵口出　　佛今所现
　　如古梵天　　世尊口出　　无央数佛
　　自古已来　　众生怀念　　谓此世界
　　唯有一佛　　蒙佛光明　　长养众善
　　无央数佛　　世所恃怙　　佛之大灯
　　然于世间　　光明彻照　　三界众生
　　世间无复　　愚痴之冥　　一切智明
　　愚痴除无
　　绀色光明　　晃深虚空　　坐于千叶
　　宝莲花上　　佛现福报　　满是世界
　　犹如大海　　七宝充盈　　佛现众会
　　皆怀善心　　即以深奥　　柔软清净
　　梵哀鸾音　　以种种声　　广为众生
　　说微妙法　　如是三界　　无常无坚
　　无我苦空　　灭无为安　　佛说如是
　　深要法时　　声遍流闻　　三千世界
　　有亿众生　　发大道意　　又余无数
　　发缘觉乘　　复亿众生　　逮得道迹
　　诸外异学　　舍外邪见　　时佛即便
　　还舍威神　　于众生前　　显然升天
　　于忉利宫　　为母说法　　以甘露药
　　饮诸天人　　佛所以得　　胜诸梵志
　　神足变化　　威德相好　　充满一切
　　众生之愿　　普同净洁　　甘露法药
　　汝今在此　　现大神变　　化度无量
　　无数众生　　其诸天神　　逮见佛者
　　念佛恩德　　拥护世间　　其闻是者
　　增益功德　　缘是种善　　于佛福田
　　得度生死　　苦恼之对　　因入泥洹
　　安乐之城
佛本行经卷第五
升忉利宫为母说法品第二十一
　　以正法甘露　　充饱世间人
　　下解脱种者　　皆放受其报
　　佛功德犹日　　正法喻光明
　　戒品水清凉　　生于天泉池
　　母妙宝芙蓉　　及天林树花
　　欲令时开敷　　故佛升忉利
　　日光昼照空　　月炎曜于夜
　　佛照天世间　　若干严饰好
　　日天子生念　　谓日王来至
　　以世敬日意　　稽首礼佛足
　　月天子怀疑　　盛明所见舍
　　月之光荣好　　归入人慧月
　　寂灭过梵天　　照曜喻天帝
　　深邃胜渊海　　不动安须弥
　　天帝杂宝树　　号名采昼度
　　光明坐其下　　宝树荫金山
　　见母大妙后　　种福果于熟
　　或有方应种　　或复应放者
　　以佛清净德　　面曜如明珠
　　见者心清净　　犹如水清宝
　　尔时佛世尊　　以清和梵音
　　甘露法药雨　　于慈母妙后
　　坠堕离别苦　　生天有是患
　　贪求积聚死　　是为世间苦
　　地狱烧炙煮　　饿鬼渴干燋
　　畜生相啖食　　五情苦无安
　　在所受身处　　众苦辄追随
　　欲离众苦恼　　唯有灭无为
　　当觉三界苦　　犹若疮被毒
　　甚于烧铁擆　　无可解疮处
　　世间苦如是　　觉苦起之缘
　　觉其苦灭处　　觉所以灭苦
　　觉五盛阴苦　　觉劳所因兴
　　尘劳所灭处　　是灭名无为
　　所以灭道者　　名曰八圣贤
　　诸尘劳之毒　　都烧令无余
　　生死甚可畏　　进退不可怙
　　如伎儿木面　　脱一复着一
　　或饮天甘露　　退复饮洋铜
　　或食天甘露　　退啖烧铁丸
　　或复来天家　　或曳然铁车
　　或王或乞儿　　饿鬼转畜生
　　宿对互所拍　　跳迸如拍鞠
　　上下遍三界　　从有至无择
　　闻说是法已　　母妙天帝后
　　八十八劳结　　心垢永灭尽
　　意止深妙法　　又令三垢薄
　　烧诸强尘劳　　妙后证三道
　　大会无数央　　诸天人芙蓉
　　同时俱开敷　　如花蒙日光
　　于是妙后起　　更幸怀欢喜
　　犹如日临山　　光明益盛明
　　亦爱敬于佛　　礼足已启言
　　古来母未曾　　得子此重贡
　　无数劫食地　　心未曾厌足
　　天欲不已满　　莫若今充盈
　　自足令我足　　除着无所著
　　一切智寤我　　无种断我种
　　时无数诸天　　闻微妙大法
　　即殖善德种　　鲜洁佛之种
忆先品第二十二
　　于是天中天　　诸天世人师
　　在于大王境　　摩竭之国土
　　游止竹林园　　思忆往古世
　　光明益显好　　犹如盛火祠
　　佛弟性慈仁　　厥名曰阿难
　　见佛光明盛　　即行诣佛所
　　叉手下右膝　　敬意白佛言
　　唯愿天中天　　决心之所疑
　　未曾见光明　　如今之晖耀
　　唯愿一切智　　说光明因缘
　　于是佛告已　　微妙八种声
　　谛听吾今说　　光明之因缘
　　吾自忆前世　　施无数众生
　　供养千数佛　　种种所须给
　　学无数圣典　　盛祠祀无数
　　难可施与者　　大施与无吝
　　忆念往古时　　大象如白山
　　势力胜邻敌　　吾以用惠施
　　以心所爱重　　二子用施人
　　毛孔皆血出　　吾时名甚爱
　　象马车乘女　　种种用惠施
　　施八万四千　　金角黄牸牛
　　金器盛银粟　　满其所受量
　　吾名为知时　　大施十二年
　　弊恶婆罗门　　来从吾索头
　　时诸天若干　　欲固遮梵志
　　吾归晓诸天　　莫违本所愿
　　时王名月光　　今充吾所侥
　　复有婆罗门　　来从吾索眼
　　不逆即许与　　体所爱之目
　　为王名善目　　因是发大愿
　　今以目施与　　愿后成慧明
　　又复更异时　　鸽飞来趣我
　　为鹰所迸逐　　飞住吾膝上
　　吾尽割体肉　　恣以足鹰意
　　不以来归鸽　　与鹰使为食
　　吾以病人故　　割已体上肉
　　食肉三七日　　其重病得瘳
　　又为普施王　　名为大力士
　　昔除众生病　　今灭其尘劳
　　又吾前世时　　以身惠施人
　　别卖可爱子　　又别卖吾妻
　　卖吾与恶人　　敕吾令杀害
　　吾时名焰月　　不杀没己命
　　吾剥皮为施　　缠叠为灯炷
　　同时然灯炷　　与身炎皆炽
　　王名坚金刚　　其耐痛无比
　　以是求一愿　　举足以成佛
　　以身与虎狼　　地六反震动
　　因此勇猛意　　超度过九劫
　　曾以一善施　　主地尽四海
　　前为转轮王　　号名曰大天
　　始建王风教　　率以十善行
　　弃舍四方域　　剃头修净行
　　又为普地主　　号名曰尊帝
　　于是地上立　　八万四千城
　　时为此诸城　　部分境界已
　　八万四千王　　俱出剃头学
　　曾为王多求　　贪欲狂迷惑
　　越度大海表　　求土地人民
　　吾时为梵志　　大智名上度
　　将顺教是王　　还其正志思
　　曾为白象王　　如日甚姝好
　　六牙甚可爱　　弈弈有光明
　　猎师贪牙故　　箭射中其心
　　便自拔牙与　　心不起恚乱
　　净施王游猎　　因至深山中
　　闭群鹿二王　　置于深谷厩
　　以一妊母鹿　　鹿王代就死
　　使普境野畜　　无复恐患忧
　　有国忽父母　　害杀长老者
　　吾尊奉孝养　　地穴济父母
　　天空中问义　　父教吾决答
　　断众生倒见　　济令不堕狱
　　大蟒闭贾客　　围绕置中央
　　吾时缘宿行　　生为师子王
　　发象为力势　　踏蟒即令死
　　济五百客命　　安隐得归家
　　佛尔时说此　　生经五百章
　　三千大千界　　普六反震动
　　有亿众生类　　皆发大道意
　　又有亿众生　　各证以四道
　　上世贤智士　　不可称奇异
　　菩萨发勇猛　　施舍其躯命
　　从乞求者意　　终无所违逆
　　功德得自在　　万物及躯命
　　丛残短寿命　　是乃可为奇
　　尘劳所缠裹　　怀恶盛迷惑
　　能以慈悲力　　钩还具恶心
　　能舍所爱重　　财宝及躯命
　　众生有豪尊　　世得自在者
　　应为恶之时　　自制而不为
　　昼夜行众善　　以休息其意
　　缘是自劝进　　志愿在佛道
游维耶离品第二十三
　　世智一切敏　　所愿无不成
　　慈哀加众生　　如人有一子
　　犹如转轮王　　放教靡不从
　　患厌世五欲　　欲入法慧窟
　　世尊亦如是　　开建为佛事
　　勤劳行广化　　事无不究竟
　　随生死恶世　　顺见其起灭
　　欲入大无为　　灭意寂然定
　　时维耶离城　　吸人精魄鬼
　　入城兴疫病　　逼迫相娆害
　　尔时维耶离　　疫盛如炽然
　　国诸王大臣　　集会博论义
　　厉气之大火　　烧然国万民
　　各共精意思　　何方除此殃
　　长者名财明　　第一清信曰
　　睹世更无谁　　唯佛可恃怙
　　因遣清信士　　财明以为使
　　长者清信士　　都共叉手向
　　尽五体投地　　共遥白佛言
　　普救护世间　　愿济我国厄
　　如冻者求火　　犹重病请药
　　若冥愿明晓　　失路者晓导
　　我等求世尊　　欲观天人乐
　　使往至佛所　　佛即许受请
　　今舍家觉知　　天人思扰动
　　天于上空中　　告王未生怨
　　如何安无忧　　今当与佛离
　　王闻天教告　　心即悚然惊
　　意怀愁悴曰　　众生心闇钝
　　谁能诣慧砺　　砺其闇钝心
　　尘劳之愆咎　　宿对之重债
　　众生重债咎　　谁当济令轻
　　我等久见闭　　在生死牢狱
　　谁当以清钥　　开吾等狱门
　　吾等久暴露　　渴爱之日阳
　　谁当施正法　　月精解渴珠
　　王因敕令严　　轻驰往见佛
　　因请佛明日　　愿屈就宫食
　　敕厨令严具　　盛馔百味饭
　　佛许于宫中　　受王一月请
　　平治七阶路　　乃至流江恒
　　路设诸帐幔　　严饰犹天宫
　　杂色众花香　　散以遍布地
　　人集如水涨　　盈溢譬如海
　　明珠以挍饰　　色白如盛月
　　王之服乘盖　　敬意施奉佛
　　时佛未久顷　　即到恒水侧
