<!-- { "loadSidebar": true } -->
　　文殊师利。过五十世界微尘数世界微尘大海。阿僧祇百千万亿那由他微尘数诸佛如来菩萨大众一一菩萨大众大海。各各皆得阿僧祇种种异异诸胜令入无差别智大海。而自庄严。以得如是种种异异诸胜令入无差别智力住持故。一切皆得现见尔数诸佛如来。
　　文殊师利。如是略说得诸依止诸希有相。行善知识。发勤精进。得心安隐。教化众生。禁戒受记。入菩萨行。入如来行。入众生行。入世界海。入诸劫海。入三世法。入心发起。不生疲倦。差别诸智陀罗尼门。说诸如来普贤诸心。普贤诸行。种种法相大慈之心。菩萨心因缘。恭敬善知识。发心诸行。诸修行清净。诸波罗蜜。如实觉知。得如实入诸力妙力平等诸道。说诸佛法。专取乐说。诸智增上。得不执着。心得平等。发起诸智。作诸应化。住持诸法。得大安隐。入诸深法。依佛依法。依止而住。得生慈心。不怯弱心。断诸疑网。得发起心不思议心。依何意说种种方便。诸智差别方便而说。得诸三昧。得一切入。得诸解脱诸通诸明。一切得心自在解脱。诸妙水池。诸妙楼阁。诸胜庄严。诸心不退。不舍心住。一切直心。智如海入。犹如诸宝。菩萨发心。得如金刚。而起发心大乘发心。平等发心。究竟发心。得不毁坏诸尊重心授记诸法诸善根回向。得智增上无边无中平等发心。得诸宝藏。得诸禁戒。得诸自在。得诸奋迅。一切境界一切诸力一切无畏。具足无量不共之法。教化一切诸菩萨等。一切身业。一切诸身。得诸口业。诸心发心。心遍普覆一切诸根。诸质直心。诸增上心。诸行诸信。入信世界。入诸勋习。得入诸取。入如实行。入成就行。入菩萨位。诸菩萨法定。诸法进趣道。亲近善知识。得诸善知识。是道非道。是量非量。成就见道。具道功德。修行识道。诸道庄严。文殊师利。如是一一皆应广说。而诸佛如来。不分别离分别。而自然如是。无分别离分别。自然如是。种种示现。何以故。以得不共法相应故。文殊师利。如是如来。十方世界。一切世界。一切住处。一一世界。一一阎浮提。一时示现。随众生可化。而自见诸佛如来。而诸佛如来。不分别离分别。而自然如是。无分别离分别。自然如是。种种示现。何以故。以得不共法相应故。以无障碍如来身故。文殊师利。是名略说诸佛如来无边之身。若广说者。尽未来际劫数住持。不可说尽。
　　文殊师利。云何诸佛如来遍见。文殊师利。我譬喻说。何以故。有智慧者。依诸譬喻。得解义故。文殊师利。如大池水五百由旬。若千由旬。溢满地平。大莲华叶。覆彼池水。莲华叶上。中有一人。乘驾铁车。行华叶上。彼铁车轮。具有千辐。其车驾马。行疾之速。过金翅鸟。彼铁车行。如是速疾。而水不湿车轮车辐及以马足。车轮马足。不损华叶。彼池上人。如是车行。当尔之时。即水池中。生大毒蛇。以何等时。彼车轮及以马足一转依彼念时。彼大毒蛇。绕车七匝。文殊师利。以何等时。彼大毒蛇。绕车一匝。依彼刹那。阿难比丘。十遍说法。又复更有示现彼义。以何等时。阿难比丘。一遍说法。依彼刹那。舍利弗比丘。千遍说法。令众生知。以何等时。舍利弗比丘。一遍说法。依彼刹那。大目揵连。能过八十千世界外。以何等时。大目揵连。过一世界。依彼刹那。诸佛如来。一切世界。一切住处。一一世界。一一阎浮提。于一时间。非前后时。从兜率天。退生出家。行于苦行。坐于道场。降伏魔怨。现证正觉。转于法轮。示大涅槃。住持佛法。示诸法灭。能令一切外道行中。诸本生处。令一时见。非前后见。何以故。以无障碍故。无障碍者以无差别。无差别者以无依止。文殊师利。如大琉璃如意宝珠。无价色衣。以用缠裹。依彼衣故。见种种相。而大琉璃如意宝珠。不分别离分别。而自然如是。无分别离分别。自然如是。见种种相。何以故。以得不共法相应故。文殊师利。诸佛如来应正遍知。亦复如是。依可化众生。十方世界。一切世界。一切住处。于一时间。非前后时。念念如是。种种异见。而诸佛如来。非分别离分别。而自然如是。无分别离分别。自然如是。种种异见。何以故。以得不共法相应故。文殊师利。譬如月轮。或如日轮。于阎浮提一切器水。清净不浊。离于障碍。皆悉现见。而日月轮。本处不动。文殊师利。如是应正遍知。十方世界。一切世界。无障无碍。如是如是。可化众生。自心清净。皆见如来。而诸佛如来。兜率陀天。如本不动。如是十方一切世界。一切众生。发起心中。皆悉现前。何以故。以如来得不退智故。文殊师利。譬如世间一切众生。依下中上诸果报故。则下中上有为诸行。皆悉成就。而有为行。不分别离分别。而自然如是。无分别离分别。自然如是。如是种种诸事成就。何以故。以得不共法相应故。文殊师利。如是众生。依下中上业果报故。见诸佛如来。有下中上。而诸佛如来。不分别离分别。而自然如是。无分别离分别。自然如是。见下中上。何以故。以得不共法相应故。文殊师利。譬如一雨一色味等。堕阎浮提。依种种器。有种种色。有种种味。有种种香。而大雨。不分别离分别。而自然如是无分别离分别。自然如是。色香味异。何以故。以得不共法相应故。文殊师利。如是诸佛如来。一味法界。依可化众生。见有种种差别诸法。而诸佛如来。不分别离分别。而自然如是。无分别离分别自然如是。见差别法。何以故。以得不共法相应故。文殊师利。譬如何处出生自在如意宝王。如是彼处无有铁生。种种铁器彼处不生。何以故。以得不共法相应故。文殊师利。如是。何处出生诸佛如来光明。彼处不生火之光明及电光明日月光明。不生种种如意摩尼宝王光明。不生天龙夜叉。乾闼婆阿修罗。伽楼罗紧那罗。摩睺罗伽。天帝释王。大梵天王。护世四王等诸光明。彼处天子诏敕不行。彼处不生四种姓氏。彼处不生八种诸难地狱饿鬼畜生等难。彼处不生十恶业道。彼处不生种种诸乱。彼处不生诸余外道恶命生活尼干子等。文殊师利。而诸佛如来。不分别离分别。而自然如是。无分别离分别。自然如是。诸事不生。何以故。以得不共法相应故。文殊师利。是名略说诸佛如来不可思议境界。若广说者。尽未来际劫数住持。不可说尽。
信力入印法门经卷第五
