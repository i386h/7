<!-- { "loadSidebar": true } -->
　　尔时善财童子。为菩萨无胜幢解脱门光明照其心故。得住诸佛不思议境界种种神通力。证菩萨不思议解脱种种神通智。得菩萨不思议三昧智光明。得一切时恒熏习三昧智光明。得遍了知一切境界皆依想所住三昧智光明。得入一切世间具足殊胜智光明。以得如是智光明故。于一切处。皆随现身。随一一身。以究竟智。皆悉演说究竟平等无二无别无分别法。以明净智。普照境界。凡所听闻甚深解脱清净法藏。皆能忍受信解。清净决定。明了诸法自性。无有疑惑。心恒不舍。修习一切菩萨妙行。勇猛精进。趣一切智。无有退转。获得十力差别智光。爱乐深法。常无厌足。以正修行。住一切智。其心正向入佛境界。出生菩萨广大庄严。圆满无边清净大愿。以无障碍智。知无边世界网。以无懈怠心。度无边众生海。普遍了达无边菩萨诸行境界。普见无边一切世界种种差别。普入无边广狭粗妙一切世界。普知无边一切世界种种想网。普知无边一切世界诸安立谛。普了无边一切世界言辞称赞。普知无边一切众生种种信解。普知无边一切众生成熟时节。普知无边一切众生种种心想。普见无边一切众生种种色相。随其所应。方便成熟。念善知识。渐次游行。至伊沙那聚落。见胜热婆罗门。修诸苦行。于赫日中。四面火聚。犹如大山。中有刀山。高[(阿-可)　　(山/(峻-山))]无极。为欲勤求一切智智。登彼刀山。投身入火。时善财童子。既至其所。顶礼其足。合掌而立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。婆罗门言。善男子。汝今若能登此刀山。投身火聚。诸菩萨行。悉得清净。时善财童子。作如是念。得人身难。离诸难难。得无难难。离恶法难。得净法难。遇佛出世难。具足诸根难。得闻正法难。得遇善人难。逢真善知识难。受如理正教难。得正命自活难。得随法修行难。此将非魔。魔所使耶。将非是魔。险恶徒党诈现菩萨善知识相。与诸菩萨而作怨敌。而欲为我作善根难。作寿命难。作梵行难。障我修行一切智道。牵我令入邪恶趣中。障我所证解脱法门。障我所求无上佛法。作是念时。十千梵天。住虚空中。作如是言。善男子。莫作是念。莫作是念。今此圣者。得金刚焰三昧光明。发大精进勇猛不退。誓入生死。度诸众生。欲竭一切诸贪欲海。欲截一切诸邪见网。欲烧一切诸烦恼薪。欲普运度诸险难碛。欲尽除断老病死怖。欲尽吹坏无明障山。欲普引导出惑稠林。欲放一切妙法光明。普照三世愚痴黑闇。善男子。我诸梵天。执着邪见。皆悉自谓是自在者。是能作者。我为一切世间最胜。此婆罗门。五热炙身时。其火光明照我宫殿。我即开悟。于自所居及诸禅定。心无乐着。皆共来诣婆罗门所。时婆罗门。以神通力。即为我等。现大苦行。令我灭除一切邪见。为我说法。令我断除一切憍慢。普为一切世间众生。住于大慈。行于大悲。起广大心。发菩提意。住坚固愿。欣求解脱。常见诸佛。恒闻妙法。于一切处。心无所著。能转一切圆满法轮。其声无碍。普遍一切。复有十千诸魔天众。住虚空中。以天摩尼宝。散婆罗门上。告善财言。善男子。此婆罗门。五热炙身时。其火光明。映夺我等所有宫殿。及身璎珞诸庄严具。一切光明皆如聚墨。令我于中不生乐着。我与眷属。来诣其所。时婆罗门。为我说法。令我及余无量天子诸天女等。于阿耨多罗三藐三菩提。得不退转。复有十千他化天王。于虚空中。各散天华。作如是言。善男子。此婆罗门。五热炙身时。其火光明映夺于我所有宫殿。璎珞严具。一切光明皆如聚墨。令我于中不生爱着。即与眷属来诣其所。时婆罗门。为我说法。令我身心而得自在。于烦恼中而得自在。于受生中而得自在。于寿命中而得自在。于业障中而得自在。于诸三昧而得自在。于庄严具而得自在。于菩提心而得自在。乃至能于一切佛法而得自在。复有十千化乐天王。住虚空中。作天音乐。以美妙声。恭敬供养。作如是言。善男子。此婆罗门。五热炙身时。其火光明。照我宫殿。诸庄严具。所有光明。隐蔽不现。能令我身及诸采女。于五欲中不生爱着。不受欲乐。身心柔软。即与眷属来诣其所。时婆罗门。为我说法。能令我等心得清净。心得明洁。心得堪能。心得纯善。心极柔软。心生欢喜。乃至令得具足十力清净智身。出生无量清净色身。演出无量清净言辞。出生无量如来音声。悟入无量如来之心。具足获得一切智智。复有十千兜率天王。天子天女无量眷属。于虚空中。起诸香云。雨众妙香。恭敬供养。作如是言。善男子。此婆罗门。五热炙身时。光照我宫。令我诸天及其眷属。于自宫殿。不生爱着。不贪欲乐。来诣其所。时婆罗门。为我说法。能令我等。断除一切五欲爱着。小欲知足。心生欢喜。心得充满。生诸善根。发菩提心。乃至圆满一切佛法。复有十千夜摩天王。并其眷属天子天女。前后围绕。于虚空中。以天曼陀罗华。摩诃曼陀罗华。拘苏摩华。散婆罗门上。恭敬供养。作如是言。善男子。此婆罗门。五热炙身时。光照我宫。能令我等集会之时。于天音乐。不生贪着。亦不爱乐己身眷属。来诣其所。闻其说法。于诸欲乐。悉生舍离。回向趣求一切佛法。复有十千三十三天帝释诸王。并其眷属天子天女。前后围绕。于虚空中。雨天衣服。众宝璎珞。天庄严具。拘苏摩华。恭敬供养。作如是言。善男子。此婆罗门。五热炙身时。光照我宫。令我天众。于其宫殿殊胜集会。游戏园林。天诸音乐娱乐之处。不生爱乐。即与眷属来诣其所。时婆罗门。为我等说一切诸法皆悉无常。迁流变动。败坏磨灭。令我断除憍慢放逸。令我爱乐无上菩提。善男子。我当见此婆罗门时。须弥山顶六种震动。我等诸天。见是相已。极生恐怖厌离之心。即时发起阿耨多罗三藐三菩提意。咸愿趣求一切智智。
　　复有十千诸大龙王。所谓伊罗钵那龙王。难陀龙王。优婆难陀龙王等。于虚空中。布大香云。普雨无量随时栴檀微细香雨。无数龙女。奏天音乐。雨天妙华及天香水。恭敬供养。作如是言。善男子。此婆罗门。五热炙身时。其火光明照我宫殿。令诸龙众。离热沙怖。金翅鸟怖。除灭嗔恚。身得清凉。心无垢浊。泰然安隐。复为我等。如应说法。闻法信解。厌恶龙趣。发至诚心。悔除一切诸恶业障。乃至发阿耨多罗三藐三菩提心。究竟安住一切智智。复有十千诸夜叉王。于虚空中。各以种种上妙供具。恭敬供养此婆罗门及以善财。作如是言。善男子。此婆罗门。五热炙身时。能令我等及诸眷属。悉于众生。发慈愍心。一切罗刹鸠槃茶等。亦生慈心。以慈心故。于诸众生。无所恼害。能施安乐。各与眷属俱来见我。我及彼等。即共来诣婆罗门所。时婆罗门。为我说法。能令我等一切皆得身心安乐。增长威力。又令无量夜叉罗刹鸠槃茶等。发于无上菩提之心。
大方广佛华严经普贤菩萨行愿品卷第九入不思议解脱境界普贤行愿品
　　复有十千乾闼婆王。于虚空中。作如是言。善男子。此婆罗门。五热炙身时。其火光明照我宫殿及诸眷属。悉令我等受不思议无量快乐。是故我等。来诣其所。此婆罗门。为我说法。能令我等于阿耨多罗三藐三菩提。得不退转。复有十千阿修罗王。从大海出。住虚空中。舒右膝轮。合掌礼敬。作如是言。善男子。此婆罗门。五热炙身时。我阿修罗所有宫殿大地诸山。悉皆震动。大海波涛。涌浪腾沸。令我眷属失其威力。舍憍慢心。离诸放逸。息除战斗伤害之心。是故来诣婆罗门所。从其闻法。永离谄诳。入深法忍。住于三昧。成就十力。坚固不动。复有十千迦楼罗王。大力勇持迦楼罗王而为上首。于虚空中。化作广大童子之形。容貌端严。色相具足。于虚空中。唱如是言。善男子。此婆罗门。五热炙身时。其火光明照我宫殿。一切震动。而令我等皆悉恐怖。不乐住处。生厌离心。来诣其所。时婆罗门。即为我等如应说法。能令我等修习大慈。增长大悲。令其精进不舍善轭。令于五欲拔出众生。令其发起大菩提心。令入甚深清净法界。令其获得明利智慧。方便善巧调伏众生。复有十千紧那罗王。于虚空中。唱如是言。善男子。此婆罗门。五热炙身时。从火焰中。有大风起。吹我宫殿。园林池沼。宝多罗树。诸宝铃网。诸宝缯彩。璎珞鬘带。诸音乐树。诸妙宝树。及诸乐器。一切资具。咸皆震动。自然演出佛声法声。及不退转菩萨僧声。发起大愿菩萨道声。住于无上正等觉声。云某方某界某国某处。有某菩萨。发菩提心。出生大愿。某方某界某国某处。有某菩萨。修行苦行。于身命财。难舍能舍。某方某界某国某处。有某菩萨。为速圆满一切智智。积集菩萨功德妙行。乃至究竟无作法门。某方某界某国某处。有某菩萨。往诣道场。坐菩提树。降魔军众。成等正觉。乃至某方某界某国某处。有某如来。转大法轮。某方某界某国某处。有某如来。作佛事已。而般涅槃。善男子。假使有人以阎浮提地及草木一切所有。末为微尘。此微尘数可知边际。我宫殿中宝多罗树。乃至乐器庄严具等所出音声。演说菩萨名如来名法名僧名。所发大愿。所修诸行。及佛菩萨。所游所住。所说所化。无有能得知其边际。善男子。我等以闻佛声法声菩萨僧声。菩萨所住行愿声故。生大欢喜。来诣其所。时婆罗门。即为我等。如应说法。令我及余无量众生。于阿耨多罗三藐三菩提。得不退转。复有无量欲界天子。现高大身。住虚空中。以诸种种上妙供具。恭敬供养。作如是言。善男子。此婆罗门。五热炙身时。其火光明。下照阿鼻及诸地狱。诸所受苦悉令休息。我等遇此光明照故。心生净信。以信心故。罪垢除灭。从彼命终。生于天中。以惭愧故。为知恩故。舍离欲乐而来其所。恭敬恋仰。无有厌足。时婆罗门。为我说法。能令我等及与无量百千众生发阿耨多罗三藐三菩提心。
　　尔时善财童子。得闻如是种种说法。心大欢喜。踊跃无量。于婆罗门所。发起真实善知识想。头顶礼足。恭敬合掌。唱如是言。我于大圣善知识所。生不信心。而怀疑惑。唯愿圣者。容我悔过。时婆罗门。即为善财而说偈曰。
　　若有诸菩萨　　顺善知识教
　　一切无疑惧　　安住心不动
　　彼当决定得　　诸佛自然智
　　降魔坐道场　　广度无边众
