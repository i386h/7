<!-- { "loadSidebar": true } -->
　　尔时善财童子。随顺思惟菩萨正教。随顺思惟菩萨净行。起速疾增长一切菩萨福力心。起速疾普见一切诸佛光明心。起速疾获得一切法藏心。起速疾增长一切大愿心。起速疾现见十方诸法心。起速疾明照诸法本性心。起速疾散灭一切障碍心。起速疾观察法界无闇心。起速疾能坏内垢金刚心。起速疾摧伏魔王军众心。起速疾清净意宝庄严心。如是思惟。渐渐游行。至那罗素国。周遍寻求大威猛仙。见一大林。其林蓊郁。阿僧祇树。以为庄严。所谓种种叶树。枝条扶疏。密叶葱翠。种种华树柯叶布濩。繁华鲜美。种种果树。相续成熟。种种宝树。雨摩尼果。大栴檀树。处处行列。诸沉水树。常出好香。阎浮檀树。恒雨甘果。悦意香树。妙香庄严。波吒罗树。其华鲜荣。香气芬馥。四面围绕。尼拘陀树。其身耸擢。枝叶繁布。盘旋如盖。优钵罗华。波头摩华。拘物头华。芬陀利华。处处开敷。以严池沼。时善财童子。入此大林。见栴檀树。其身洪直。枝条垂布。华叶繁密。偃盖成荫。时彼仙人。在此树下。萦发为髻。藉以香草。十千仙众。前后围绕。其诸仙人。或衣鹿皮。或衣树皮。或编细草。种种衣服。髻环垂鬓。瞻仰而住。善财见已。往诣其所。五体投地。深心顶礼。作如是言。我今得遇真善知识。复作是念。善知识者。则是趣向一切智门。令我得入真实道故。善知识者。则是趣向一切智乘。令我得至如来地故。善知识者。则是趣向一切智船。令我得至智宝洲故。善知识者。则是趣向一切智炬。令我得生十力光故。善知识者。则是趣向一切智道。令我速入涅槃城故。善知识者。则是趣向一切智灯。令我得辨邪正路故。善知识者。则是趣向一切智桥。令我得度生死流故。善知识者。则是趣向一切智盖。令我获得慈悲荫故。善知识者。则是趣向一切智津。令我速达功德岸故。善知识者。则是趣向一切智眼。令我得见法性门故。善知识者。则是趣向一切智潮。令我应限不失时故。作是语已。从地而起。绕无量匝。合掌前立。白言。圣者我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。时彼仙人。顾眄仙众。而告之言。诸仁当知。此童子已发阿耨多罗三藐三菩提心。此童子欲施一切众生无畏。此童子欲与一切众生利益。此童子欲惠一切众生安乐。此童子欲观一切诸佛智海。此童子欲荫一切如来法云。此童子欲游一切诸佛教海。此童子欲然一切大智明灯。此童子欲起一切大慈悲云。此童子欲饮一切甘露法水。此童子欲雨一切广大法雨。此童子欲以智月普照世间。此童子欲灭众生烦恼毒热。此童子欲施世间善法清凉。此童子欲长含识一切善根。时诸仙众。闻是语已。各以种种上妙香华。散善财上。布身作礼。绕无量匝。称扬赞叹。作如是言。今此童子。必能救护一切众生。必能除灭诸地狱苦。必能永断诸畜生趣。必能永离阎罗王界。必能关闭诸难处门。必能干竭诸爱欲海。必能解脱贪欲缠缚。必能永灭众生苦蕴。必能永破无明黑闇。必以福德大轮围山。周护世间令其安乐。必以智慧大宝须弥。显示世间功德智聚。必以清净无碍智日。开示一切善根法藏。必令众生开净智眼。明识世间。归于正道。时大威猛声。告群仙言。善男子。若有能发阿耨多罗三藐三菩提心。必能勇猛行菩萨行。必能饶益一切众生。必与众生广大利乐。必能成就一切智道。此善男子。已发阿耨多罗三藐三菩提心。当净一切佛功德地。说是语已。告善财言。善男子。我得菩萨无胜幢解脱门。善财白言。圣者。此解脱门境界云何。时彼大仙。即伸右手。摩善财顶。执善财手。即时善财。自见其身。普往十方百千佛刹极微尘数诸世界中。普诣十方百千佛刹极微尘数诸如来所。见彼佛刹及其众会种种庄严。亦见彼佛种种相好光明炽盛。亦闻彼佛随诸众生心之所乐而演说法。一文一句皆悉通达。各别领受诸佛法轮。各别记持开发义理。前后次第。无有杂乱。亦知彼佛所度众生种种乐欲。随其根性。雨诸法雨。各得成熟。亦知彼佛于往昔时。以种种解。净诸愿海。亦知彼佛以清净愿成就诸力。亦见彼佛随众生心。所现种种差别色身。亦见彼佛大光明网。种种色相。圆满清净。亦知彼佛无障碍智道场众会。清净庄严。又自见身。普于一切诸如来所。亲近供养。受持正法。或于佛所一日一夜。或于佛所七日七夜。或经半月。或经一月。一年十年百年千年。或百千年。或经亿年。百亿千亿百千亿年。或阿庾多亿年。或那由他亿年。或经半劫。或经一劫百劫千劫。或百千亿阿庾多那由他亿劫。乃至不可说不可说佛刹极微尘数劫。如是一切。咸悉了知。无不通达。尔时善财童子。为菩萨无胜幢解脱智光明照故。得毗卢遮那藏三昧光明。为无尽智解脱三昧光明照故。得普摄诸方现诸方身陀罗尼光明。为金刚轮陀罗尼光明照故。得清净境界智慧聚三昧光明。为普门际境界庄严藏般若波罗蜜光明照故。得佛圆满虚空藏三昧光明。为一切佛戒定慧法轮三昧光明照故。得三世无尽圆满智三昧光明。时彼仙人。放善财手。善财童子。即自见身。还在本处。仙人告言。善男子。汝忆念耶。善财言。唯此是圣者善知识力。令我忆念分明显现。仙人告言。善男子。我唯知此菩萨无胜幢解脱门。如诸菩萨摩诃萨。成就一切殊胜三昧。于一切时。而得自在。于一念顷。出生诸佛无量智慧微妙境界。以佛智慧。而为庄严。普照世间。无有障碍。一念普入三世境界。分形遍往十方刹海。智身普入一切法界。随众生心。普现其前。放净光明。令其爱乐。观其根行。而为利益。而我云何能知能说彼功德行。彼殊胜愿。彼庄严刹。彼智境界。彼三昧所行。彼神通变化。彼解脱游戏。彼身相差别。彼音声清净。彼智慧光明。彼三世境界。彼色身遍往。彼智身普照。彼随乐普现。彼随时饶益。彼随俗轨仪。彼圆音所说。彼清净妙行。彼光网所照。善男子。于此南方。有一聚落。名伊沙那。彼有住处。名阿野怛那。有婆罗门。名曰胜热。汝诣彼问。菩萨云何学菩萨行。修菩萨道。时善财童子。欢喜踊跃。生爱敬心。顶礼其足。绕无数匝。殷勤瞻仰。辞退南行。
