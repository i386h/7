<!-- { "loadSidebar": true } -->
　　渐次游行，至于彼山，处处求觅此大菩萨。见其西面岩谷之中，泉流萦映，树林蓊郁，香草柔软，右旋布地。观自在菩萨于金刚宝石上结跏趺坐，无量菩萨皆坐宝石恭敬围绕，而为宣说大慈悲法，令其摄受一切众生。
　　善财见已，欢喜踊跃，合掌谛观，目不暂瞬，作如是念：“善知识者，则是如来；善知识者，一切法云；善知识者，诸功德藏；善知识者，难可值遇；善知识者，十力宝因；善知识者，无尽智炬；善知识者，福德根芽；善知识者，一切智门；善知识者，智海导师；善知识者，至一切智助道之具。”便即往诣大菩萨所。
　　尔时，观自在菩萨遥见善财，告言：“善来！汝发大乘意普摄众生，起正直心专求佛法，大悲深重救护一切，普贤妙行相续现前，大愿深心圆满清净，勤求佛法悉能领受，积集善根恒无厌足，顺善知识不违其教；从文殊师利功德智慧大海所生，其心成熟，得佛势力；已获广大三昧光明，专意希求甚深妙法，常见诸佛生大欢喜，智慧清净犹如虚空，既自明了复为他说，安住如来智慧光明。”
　　尔时，善财童子顶礼观自在菩萨足，绕无数匝，合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”
　　菩萨告言：“善哉！善哉！善男子，汝已能发阿耨多罗三藐三菩提心。
　　“善男子，我已成就菩萨大悲行解脱门。善男子，我以此菩萨大悲行门，平等教化一切众生相续不断。
　　“善男子，我住此大悲行门，常在一切诸如来所，普现一切众生之前。或以布施，摄取众生；或以爱语，或以利行，或以同事，摄取众生；或现色身，摄取众生；或现种种不思议色净光明网，摄取众生；或以音声，或以威仪，或为说法，或现神变，令其心悟而得成熟；或为化现同类之形，与其共居而成熟之。
　　“善男子，我修行此大悲行门，愿常救护一切众生；愿一切众生，离险道怖，离热恼怖，离迷惑怖，离系缚怖，离杀害怖，离贫穷怖，离不活怖，离恶名怖，离于死怖，离大众怖，离恶趣怖，离黑暗怖，离迁移怖，离爱别怖，离冤会怖，离逼迫身怖，离逼迫心怖，离忧悲怖。复作是愿：‘愿诸众生，若念于我，若称我名，若见我身，皆得免离一切怖畏。’善男子，我以此方便，令诸众生离怖畏已，复教令发阿耨多罗三藐三菩提心永不退转。
　　“善男子，我唯得此菩萨大悲行门。如诸菩萨摩诃萨，已净普贤一切愿，已住普贤一切行，常行一切诸善法，常入一切诸三昧，常住一切无边劫，常知一切三世法，常诣一切无边刹，常息一切众生恶，常长一切众生善，常绝众生生死流；而我云何能知能说彼功德行？”
　　尔时，东方有一菩萨，名曰正趣，从空中来，至娑婆世界轮围山顶，以足按地；其娑婆世界六种震动，一切皆以众宝庄严。正趣菩萨放身光明，映蔽一切日、月、星、电，天龙八部、释、梵、护世所有光明皆如聚墨；其光普照一切地狱、畜生、饿鬼、阎罗王处，令诸恶趣，众苦皆灭，烦恼不起，忧悲悉离。又于一切诸佛国土，普雨一切华香、璎珞、衣服、幢盖；如是所有诸庄严具，供养于佛。复随众生心之所乐，普于一切诸宫殿中而现其身，令其见者皆悉欢喜，然后来诣观自在所。
　　时，观自在菩萨告善财言：“善男子，汝见正趣菩萨来此会不？”
　　白言：“已见。”
　　告言：“善男子，汝可往问：菩萨云何学菩萨行、修菩萨道？”
　　尔时，善财童子敬承其教，遽即往诣彼菩萨所，顶礼其足，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”
　　正趣菩萨言：“善男子，我得菩萨解脱，名普门速疾行。”
　　善财言：“圣者，于何佛所得此法门？所从来刹，去此几何？发来久如？”
　　告言：“善男子，此事难知，一切世间天、人、阿修罗、沙门、婆罗门等所不能了；唯勇猛精进无退无怯诸菩萨众，已为一切善友所摄、诸佛所念，善根具足，志乐清净，得菩萨根，有智慧眼，能闻能持，能解能说。”
　　善财言：“圣者，我承佛神力、善知识力，能信能受，愿为我说！”
　　正趣菩萨言：“善男子，我从东方妙藏世界普胜生佛所而来此土，于彼佛所得此法门，从彼发来已经不可说不可说佛刹微尘数劫，一一念中举不可说不可说佛刹微尘数步，一一步过不可说不可说世界微尘数佛刹。一一佛刹，我皆遍入，至其佛所，以妙供具而为供养；此诸供具，皆是无上心所成，无作法所印，诸如来所忍，诸菩萨所叹。善男子，我又普见彼世界中一切众生，悉知其心，悉知其根，随其欲解，现身说法，或放光明，或施财宝，种种方便，教化调伏，无有休息。如从东方，南、西、北方，四维、上、下，亦复如是。
　　“善男子，我唯得此菩萨普疾行解脱，能疾周遍到一切处。如诸菩萨摩诃萨，普于十方无所不至，智慧境界等无差别，善布其身悉遍法界，至一切道，入一切刹，知一切法，到一切世，平等演说一切法门，同时照耀一切众生，于诸佛所不生分别，于一切处无有障碍；而我云何能知能说彼功德行？
　　“善男子，于此南方有城，名堕罗钵底；其中有神，名曰大天。汝诣彼问：菩萨云何学菩萨行、修菩萨道？”
　　时，善财童子顶礼其足，绕无数匝，殷勤瞻仰，辞退而去。
　　尔时，善财童子入菩萨广大行，求菩萨智慧境，见菩萨神通事，念菩萨胜功德，生菩萨大欢喜，起菩萨坚精进，入菩萨不思议自在解脱，行菩萨功德地，观菩萨三昧地，住菩萨总持地，入菩萨大愿地，得菩萨辩才地，成菩萨诸力地。
　　渐次游行，至于彼城，推问大天今在何所？人咸告言：“在此城内，现广大身，为众说法。”
　　尔时，善财至大天所，顶礼其足，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”
　　尔时，大天长舒四手，取四大海水自洗其面，持诸金华以散善财，而告之言：“善男子，一切菩萨，难可得见，难可得闻，希出世间，于众生中最为第一，是诸人中芬陀利华，为众生归，为众生救，为诸世间作安隐处，为诸世间作大光明，示迷惑者安隐正道；为大导师，引诸众生入佛法门；为大法将，善能守护一切智城。菩萨如是难可值遇，唯身、语、意无过失者，然后乃得见其形像、闻其辩才，于一切时常现在前。
　　“善男子，我已成就菩萨解脱，名为云网。”
　　善财言：“圣者，云网解脱境界云何？”
　　尔时，大天于善财前，示现金聚、银聚、琉璃聚、玻璃聚、砗磲聚、玛瑙聚、大焰宝聚、离垢藏宝聚、大光明宝聚、普现十方宝聚、宝冠聚、宝印聚、宝璎珞聚、宝珰聚、宝钏聚、宝锁聚、珠网聚、种种摩尼宝聚、一切庄严具聚、如意摩尼聚，皆如大山；又复示现一切华、一切鬘、一切香、一切烧香、一切涂香、一切衣服、一切幢幡、一切音乐、一切五欲娱乐之具，皆如山积；及现无数百千万亿诸童女众。而彼大天告善财言：“善男子，可取此物，供养如来，修诸福德，并施一切，摄取众生，令其修学檀波罗蜜，能舍难舍。善男子，如我为汝，示现此物，教汝行施；为一切众生悉亦如是，皆令以此善根熏习，于三宝所、善知识所，恭敬供养，增长善法，发于无上菩提之意。
　　“善男子，若有众生贪著五欲，自放逸者，为其示现不净境界；若有众生瞋恚、憍慢、多诤竞者，为其示现极可怖形，如罗刹等饮血啖肉；令其见已，惊恐惶惧，心意调柔，舍离冤结。若有众生惛沉、懒惰，为其示现王、贼、水、火及诸重疾；令其见已，心生惶怖，知有忧苦而自勉策。以如是等种种方便，令舍一切诸不善行，修行善法；令除一切波罗蜜障，具波罗蜜；令超一切障碍险道，到无障处。
　　“善男子，我唯知此云网解脱。如诸菩萨摩诃萨，犹如帝释，已能摧伏一切烦恼阿修罗军；犹如大水，普能消灭一切众生诸烦恼火；犹如猛火，普能干竭一切众生诸爱欲水；犹如大风，普能吹倒一切众生诸见取幢；犹如金刚，悉能摧破一切众生诸我见山。而我云何能知能说彼功德行？
　　“善男子，此阎浮提摩竭提国菩提场中，有主地神，其名安住。汝诣彼问：菩萨云何学菩萨行、修菩萨道？”
　　时，善财童子礼大天足，绕无数匝，辞退而去。
　　尔时，善财童子渐次游行，趣摩竭提国菩提场内安住神所，百万地神同在其中，更相谓言：“此来童子即是佛藏，必当普为一切众生作所依处，必当普坏一切众生无明[穀-禾+卵]藏。此人已生法王种中，当以离垢无碍法缯而冠其首，当开智慧大珍宝藏，摧伏一切邪论异道。”
　　时，安住等百万地神，放大光明，遍照三千大千世界，普令大地同时震吼，种种宝物处处庄严，影洁光流递相鉴彻；一切树叶俱时生长，一切华树咸共开敷，一切果树靡不成熟，一切河流递相灌注，一切池沼悉皆盈满；雨细香雨遍洒其地，风来吹华普散其上，无数音乐一时俱奏，天庄严具咸出美音；牛王、象王、师子王等，皆生欢喜，踊跃、哮吼，犹如大山相击出声；百千伏藏自然涌现。
　　时，安住地神告善财言：“善来童子！汝于此地曾种善根，我为汝现，汝欲见不？”
　　尔时，善财礼地神足，绕无数匝，合掌而立，白言：“圣者，唯然！欲见。”
　　时，安住地神以足按地，百千亿阿僧祇宝藏自然涌出，告言：“善男子，今此宝藏随逐于汝，是汝往昔善根果报，是汝福力之所摄受，汝应随意自在受用。
　　“善男子，我得菩萨解脱，名不可坏智慧藏，常以此法成就众生。
　　“善男子，我忆自从燃灯佛来，常随菩萨，恭敬守护，观察菩萨所有心行、智慧境界、一切誓愿、诸清净行、一切三昧、广大神通、大自在力、无能坏法，遍往一切诸佛国土，普受一切诸如来记，转于一切诸佛法轮，广说一切修多罗门，大法光明普皆照耀，教化调伏一切众生，示现一切诸佛神变，我皆能领受、皆能忆持。
　　“善男子，乃往古世，过须弥山微尘数劫，有劫名庄严，世界名月幢，佛号妙眼，于彼佛所得此法门。善男子，我于此法门，若入若出修习增长，常见诸佛未曾舍离，始从初得乃至贤劫，于其中间，值遇不可说不可说佛刹微尘数如来、应、正等觉，悉皆承事，恭敬供养；亦见彼佛诣菩提座，现大神力；亦见彼佛所有一切功德善根。
