<!-- { "loadSidebar": true } -->
　　尔时善财童子。头面敬礼师子奋迅比丘尼足。瞻仰谛观。辞退南行。善财童子。得大慧光。以照其心。具足长养一切善根。欲以教化诸众生故。一心思惟诸法实相。建立一切清净法水语言陀罗尼藏。广修受持一切法轮陀罗尼成就思惟力。为众生归依大悲一切世间之力。方便观察一切种智充满法界速疾思惟一切净法愿普观察光明法门。庄严十方诸通明力。皆悉充满一切法界。究竟成满诸菩萨行诸菩萨业。满足愿力。具诸神通渐渐游行。至崄难国宝庄严城。推问尊者婆须蜜多女。今在何所。其城中人。作如是念。我不闻此女有深智慧善摄诸根身心寂静。今此童子。威仪庠序。其心恬泊。调伏诸根。远离放逸颠倒惑乱。念慧现前。视瞻详审。言音和雅。不着形色。正念思惟甚深法相。远离懈惓。心如大海。此非染欲颠倒之人。无情欲想。不没欲泥。不随诸根。超出魔界。不为一切诸魔所缚。如此童子。具诸功德。何故为色。问此女为。今此城中。多有诸人。乃至不闻此女人名。何况识者。有一人言。善哉善哉。善男子。汝于今者。必获大利。乃能问此尊者婆须蜜多。如汝问意。必已先发阿耨多罗三藐三菩提心。决定为于一切众生。必能永离淫怒痴箭。不坏净想。不着不净。普解一切诸缚著者。善男子。今此尊者婆须蜜多。在此城北欢喜园中庄严楼阁。止于其中。
　　尔时善财童子。闻此语已。欢喜踊跃。往诣其所。住于门侧。叉手合掌。瞻察园内。见彼宫宅。广博严净。十种宝墙周匝围绕。列殖十行宝多罗树。十种宝堑其水清深。具八功德盈满其中。优钵罗花。钵头摩花。拘勿头花。分陀利花。开敷鲜荣弥覆水上。底布金沙宝岸严丽。杂色光明充遍园林。宝殿楼阁清净庄严。绮窗香风怡悦众心。连钱半月校饰罗网。金刚力士嗔目奋杵。众宝师子震尾哮吼。壮士兽王列侍门侧。宫城四角有明珠柱。众宝观阙放种种光。雨宝珠花积至于膝。净琉璃地如悬虚空。有如意珠王映于地下。紫磨金渠流香色水。黄金莲花敷荣其上。从莲花台涌妙声水。演散法音流闻十方。金色芭蕉放大光明。处处积宝犹如山岗。沉水香云回旋宛转。涂香末香遍熏宫城。异类众鸟出和雅音。张大宝帐垂众金花。摩尼宝铃众宝厕填。阎浮檀金以为罗网弥覆宫墙。烧百千万亿无价宝香。香烟芬馥充满虚空。无量诸天列侍供养。诸天妓乐不鼓自鸣。众吉祥瓶盛如意珠从地踊出。又雨无量天宝花云。无量天宝香云。无量幢幡宝盖云。无量天衣璎珞云。无量妓乐天音声云。如是种种供养具云。一一皆放无量色光。弥覆虚空。照十方界。无量万亿金刚宝藏。盈满宫中。一一宝园。雕文刻镂。光光相照映彻无碍。复有无量十种宝园以为围绕。珍妙庄严。清净无极。尊者婆须蜜多。端正微妙。色如花敷。相好具足。身真金色。不长不短。不肥不瘦。目睫绀色。如青莲花。鬓发柔润。其色绀艳。威仪齐整。进止庠序。手足鲜泽。千辐轮相。六欲天后。不得为比。声踰梵音。悉解众语。善知世间工巧技艺。深达一切诸论根本。及论议相皆悉究尽。善知字义。善辩正智善巧方便如幻境界。善知菩萨方便法门。善知菩萨方便法界。具诸相好。璎珞严身。摩尼宝冠。放大光明。心王明珠以为花鬘。本愿眷属皆悉围绕。功德成满不可沮坏。具足无尽功德宝藏。身出光明普照一切。饶益光柔软光。悦乐光开心光。庄严菩萨心道之光。以此光明。严饰一切众生之心遇斯光者。得离五欲。拔众苦根。
　　尔时善财童子。诣尊者婆须蜜多所。叉手合掌。白言大圣。我已先发阿耨多罗三藐三菩提心。而未知云何学菩萨行。修菩萨道。答言善男子。我唯知此一亿离欲无垢具足庄严菩萨法门。善男子。若天见我遍一切处。天光璎珞。以自严饰。为天女形。若人见我。我以上妙色清净慈心。而自庄严。为童女形。非人见我。我现非人女形。端正殊妙。遍非人处。若有众生。来至我所。起淫怒痴。无有是处。唯得菩萨无受正法。恒为众生说清净解脱离苦法门。闻我名者。得厌离观。速得成就功德三昧。身心寂静。无有障碍。见我形者。即得欢喜三昧。闻我声者。即得无量声藏三昧。闻我名者。即得归依佛法僧宝。即得诸佛刹普现色三昧。若有众生。与我同止者。即得解脱光三昧。若有众生。谛观我者。即得寂静庄严三昧。若有见我频申欠呿者。得坏散外道三昧。若有众生。观察我者。得一切诸佛境界光明三昧。若有众生。与我言者。即得守护摄受一切众生藏三昧。若有众生。为我搔痒者。即得一切德集花藏三昧。若有众生亲近我者。即得一亿无染离欲庄严菩萨无著无极明净一切智境界法门。善财童子。白言大圣。昔于何所。修何功德。种何善根。有何等业。得此法门。答言善男子。过去有佛。号无染着行如来应供正遍知明行足善逝世间解无上士调御丈夫天人师佛世尊。尔时无染着行如来。出兴于世。为哀愍饶益一切众生故。向普贤城。始至界上。当举足时。国土城邑六种震动。下足之时。丘墟坑坎。皆自夷平。空中清明。自然严净。尔时世尊。足蹈门阃。即时大地复更震动。瓦砾墙壁化成七宝。散杂宝花列住空中。罗覆宫城。百千万亿诸天乐器。众宝校饰。悬在虚空。不鼓自鸣。无量诸天。各与宫殿。列侍空中。顶礼佛足。雨诸天花。以供养佛。佛入城时。放金色光。犹如金山。我于尔时。生彼城中。为长者妻。亦名婆须蜜多。见佛色身相好光明神通具足。即开发我宿世善根。我于尔时。与夫长者。疾诣佛所。即脱所著无价宝珠。以散佛上。所散宝珠。悉住虚空。接足作礼。
　　尔时文殊师利童子。为佛侍者。时文殊师利。即告我言。善女人。汝可速发无上道心。我于尔时。始发菩萨无上道心。婆须蜜多。告善财言。我唯得此一亿无染离欲庄严无著法门。诸大菩萨智慧方便化度众生大海深广三昧法门。大智慧力不可坏伏境界。我当云何能知能说彼功德行。善男子。汝从此南行。彼有大城。名曰善寂。城中长者。名曰不憍高贵德王。彼大长者。昼夜六时。恒常供养栴檀宝塔。汝诣彼问。云何菩萨学菩萨行。修菩萨道。时善财童子。头面敬礼彼女人足。辞退南行。渐渐游步。至彼大城。到长者所。白言大圣。我已先发阿耨多罗三藐三菩提心。而未知云何学菩萨行。修菩萨道。长者答言。我唯成就不灭度实际菩萨法门。住此法门。我今审知诸佛如来。不般涅槃。不入灭度。三世如来。永不涅槃。无涅槃相。除佛方便为度虚伪众生故示现涅槃。欲令舍利广流布故。普令一切得入律行。善男子。若人能知如来毕竟不般涅槃者。是人能开栴檀宝塔。善男子。汝今可往礼拜供养。善财童子。即至塔所。头面敬礼。开栴檀塔。开塔户时。念念相续。得无尽佛性圆光明净无尽三昧法门。善男子。我心于刹那刹那顷。常入正受。于正受中。得无量无数圆光明净三昧。于念念顷。入胜进地。善财童子。白言大圣。此法门者。境界云何。答言。善男子。我入此三昧时。普入一切三昧道门。三昧力故。得见十方无量诸佛迦叶如来应供正遍知。十方无量各恒河沙微尘数世界海。同名迦叶如来等。拘那含牟尼佛及十方无量恒河沙微尘数世界海。同名拘那含牟尼佛等。尸弃如来及十方无量恒河沙微尘数世界海。同名尸弃如来等。毗婆尸如来及十方无量恒河沙微尘数世界海。同名毗婆尸如来等。提舍如来及十方无量恒河沙微尘数世界海。同名提舍如来等。弗沙如来及十方无量恒河沙微尘数世界海。同名弗沙如来等。无上胜佛及十方无量恒河沙微尘数世界海。同名无上胜佛等。无上莲花佛及十方无量恒河沙微尘数世界海。同名无上莲花佛等。如是无量诸佛。行行相次。不相障碍。一如来面白毫相中。映现一切十方无量一切诸佛。十方一切无量诸佛白毫相中。映现一佛。一切诸佛毛孔光明。更相映现。亦复如是。坐栴檀塔。我于刹那顷。皆悉睹见诸佛世尊。心心相续。间无空缺。亦于刹那顷。得见阎浮提微尘数。复见百千万亿阎浮提微尘数。乃至十方恒河沙不可说不可说世界微尘数诸佛。复过是数。得见无量无边微尘数诸佛。乃至得见不可说微尘数世界海诸佛。又见诸佛从初发心。游戏神通无碍自在。亦见一切大愿清净妙行成就分别功德不二法门。亦见满愿波罗蜜清净波罗蜜成就次第一切菩萨诸地。得普忍清净游戏神通。长养善根。降伏四魔。成就众生。严净佛土。成菩提道。转妙法轮。放大光明。是诸大众。悉睹此相心心相续。间无空缺。时高贵德王菩萨。告善财童子。善男子。汝今见此栴檀塔中无量净明圆光明净神通庄严诸如来不。悉皆同入毗罗摩伽三昧神通法轮不二法门不。诸佛如来。以此明净不二法门神通力故。遍一切处。转妙法轮以明净镜身充满法界。尔时善财童子。白言大圣。我今已见一切诸佛神通游戏清净境界。亦闻诸佛说法音声。了了分明。不坏耳根。受持不忘。正念思惟。不失句义。次第分别。为人演说。示教利喜。以智慧力。分别诸佛法教。教授众生。见弥勒等未来百佛千佛。百千佛亿万佛。阿閦婆。频婆罗。阿僧祇佛。于念念中。刹那顷。心念明净。亦见未来恒河沙不可说不可说世界微尘数等众生。发菩萨心。修菩萨道。行三十七品。具六波罗蜜。游戏神通。教化众生。净佛国土。取吉祥草。坐菩提树。降伏四魔。成等正觉。转妙法轮放大光明。示现涅槃。乃至正法像法。劫数成坏。心心相续。皆悉明了。如见此境未来国土十方世界。亦复如是。亦见现在毗卢遮那多陀阿伽度阿罗诃三藐三佛陀等。无量无数一切诸佛。从初发心。坐于道场。转妙法轮。示现涅槃。正法像法。劫数成坏。住世久近。如此世界。十方亦然。十方三世一切佛刹。火劫起时。于栴檀塔。倍更明显。亦闻十方三世诸佛已说今说当说。以智慧力。悉能受持。一切世间。声闻缘觉。及小菩萨所不能及。善男子。我唯知此不生不灭实际庄严平等菩萨法门。诸大菩萨于一念顷。悉知三世佛法本际平等。于刹那顷。庄严无量三昧境界海门。住如实际。无彼我相。亦无二意。住佛所住。于一切而无怯想。住欢喜法界。清净庄严。三乘贤圣。如实智慧。平等无二。不着世间及世间果。一切三世如来印绶及受决法。悉充法界。常住不灭。一切如来。音声充满。法界不可思议。无量无边。不可具说。我当云何能知能说彼功德行。善男子。于此南方。有孤绝山。名金刚轮庄严高显。彼有菩萨名观世音。住其山顶。汝诣彼问。云何菩萨学菩萨行。修菩萨道。时善财童子。头面敬礼高贵德王菩萨足已。绕百千匝。眷仰瞻察。辞退南行。
