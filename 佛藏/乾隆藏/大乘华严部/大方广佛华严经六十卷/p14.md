<!-- { "loadSidebar": true } -->
　　有色及无色　　有想亦非想
　　彼彼姓名号　　所趣谛了知
　　得此不思议　　是则方便力
　　一切过去世　　未来现在法
　　随顺佛所说　　善念谛观察
　　觉三世平等　　如其真实相
　　是诸深妙道　　无比方便力
　　尔时光明过一亿世界。遍照东方十亿世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。
　　受持难行法　　坚固不退转
　　日夜常精进　　未曾起疲厌
　　已度难度海　　大音师子吼
　　一切众生类　　我今悉当度
　　漂浪生死流　　沉沦爱欲海
　　痴惑结重网　　昏冥大怖畏
　　离慢坚固士　　是能悉除断
　　超勇成世雄　　是则佛境界
　　世间诸放逸　　长迷醉五欲
　　非实兴妄想　　永为大苦障
　　勤修不放逸　　奉行诸佛法
　　大誓能度彼　　是则佛境界
　　慧者灭本际　　无量难见劫
　　众生依吾我　　无穷生死转
　　令入寂灭法　　奉行最胜教
　　誓宣此妙法　　是则佛境界
　　见彼苦众生　　孤茕无救护
　　永沦诸恶趣　　三毒恒炽然
　　无间无救处　　昼夜常火焚
　　誓度斯等苦　　是则佛境界
　　迷惑失正路　　习行诸邪径
　　见彼群生类　　长处大闇冥
　　为现智慧灯　　令见诸佛法
　　誓能为照明　　是则佛境界
　　一切三有海　　深广无涯底
　　见彼群生类　　漂溺莫能济
　　为彼勤方便　　兴造正法船
　　普拯所应度　　是则佛境界
　　无有本实见　　常依无明住
　　沉没生死渊　　愚痴心迷乱
　　慧者见斯苦　　为之设法桥
　　大悲演说法　　是则佛境界
　　见彼生死狱　　楚毒难可量
　　长夜老病死　　三苦竞侵逼
　　自觉深妙法　　专修方便慧
　　誓度斯等苦　　是则佛境界
　　闻佛甚深法　　信心无疑惑
　　周满十方刹　　普行诸法界
　　观察空寂法　　其心无恐怖
　　现同一切身　　是则天人师
　　尔时光明过十亿世界。遍照东方百亿世界。千亿世界。百千亿世界。亿那由他世界。百亿那由他世界。千亿那由他。百千亿那由他。不可量不可数不可思议不可称无等无边无分齐不可说虚空法界等一切世界。乃至上方亦复如是。彼一一世界中。百亿阎浮提。乃至百亿色究竟天。世界所有一切悉现。如此见佛坐莲华藏师子座上。有十佛世界尘数菩萨眷属围绕。彼一一世界中。百亿阎浮提亦复如是。佛神力故。皆见十方各有一大菩萨。各与十世界尘数菩萨眷属俱。来诣佛所。所谓文殊师利乃至贤首等。是诸菩萨所从来国。金色世界乃至如实色世界。各于本国不动智佛乃至伏怨智佛所。净修梵行。尔时一切处文殊师利。以偈颂曰。
　　无量无数劫　　一念悉观察
　　无来亦无去　　现在亦不住
　　一切生灭法　　悉知真实相
　　超度方便岸　　具足十种力
　　无等大名称　　普遍十方刹
　　永离生死难　　究竟一切法
　　皆悉能遍至　　一切诸世界
　　具足能敷演　　清净微妙法
　　普为众生类　　正心奉诸佛
　　是故获直心　　真实净依果
　　随顺分别知　　了达如如相
　　得佛自在力　　十方靡不现
　　从始供养佛　　乐行忍辱法
　　能入深禅定　　观察真实义
　　悉令一切众　　欢喜向如来
　　菩萨行是法　　速逮无上道
　　能问十方佛　　其心常湛然
　　信佛不退转　　威仪悉具足
　　一切有无法　　了达非有无
　　如是正观察　　能见真实佛
　　无量净乐心　　境界满十方
　　一切国土中　　能说真实义
　　灭除众垢难　　安住平等法
　　若能如是化　　斯人等如来
　　闻佛妙音声　　逮得无上法
　　常转净法轮　　甚深难知见
　　最胜所说法　　具足七觉义
　　如是无上观　　常见诸佛身
　　不见如来空　　寂灭犹幻化
　　虽见无所见　　如盲对五色
　　虚妄取相者　　是人不见佛
　　一切无所著　　乃见真如来
　　众生种种业　　难可分别知
　　十方内外身　　种种无量色
　　佛身亦如是　　一切满十方
　　难知能知者　　彼是大导师
　　譬如无量刹　　依止虚空住
　　不从十方来　　去亦无所至
　　世界若成败　　本来无所依
　　佛身亦如是　　充满虚空界
大方广佛华严经卷第六菩萨明难品第六
　　尔时文殊师利菩萨。问觉首菩萨言。佛子。心性是一。云何能生种种果报。或至善趣或至恶趣。或具诸根或不具者。或生善处或生恶处。端正丑陋苦乐不同。业不知心心不知业。受不知报报不知受。心不知受受不知心。因不知缘缘不知因。智不知法法不知智。尔时觉首菩萨。以偈答曰。
　　为化众生故　　乃能问斯义
　　诸法如实性　　我说仁谛听
　　诸法不自在　　求实不可得
　　是故一切法　　二俱不相知
　　譬如驶水流　　流流无绝已
　　二俱不相知　　诸法亦如是
　　亦如明灯焰　　焰焰不暂停
　　二俱不相知　　诸法亦如是
　　亦如长风起　　鼓拂生动势
　　二俱不相知　　诸法亦如是
　　亦如深广地　　展转相依住
　　二俱不相知　　诸法亦如是
　　眼耳鼻舌身　　心意诸情根
　　因此转众苦　　而实无所转
　　法性无所转　　示现故有转
　　于彼无示现　　示现无所有
　　眼耳鼻舌身　　心意诸情根
　　其性悉空寂　　虚妄无真实
　　观察正思惟　　有者无所有
　　彼见不颠倒　　法眼清净故
　　虚妄非虚妄　　若实若不实
　　世间出世间　　但有假言说
　　尔时文殊师利菩萨。问财首菩萨言。佛子。一切众生非众生。如来云何随众生时。随命。随身。随行。随欲乐。随愿。随意。随方便。随思惟。随筹量。随众生见。而教化之。尔时财首菩萨。以偈答曰。
　　明智心境界　　常乐寂灭行
　　我今如实说　　仁者善谛听
　　分别观内身　　我身何所有
　　若能如是观　　彼达我有无
　　观身一切分　　无所依止住
　　谛了是身者　　于身无所著
　　能解身如实　　明达一切法
　　知法悉虚妄　　其心无所染
　　身命相随顺　　展转更相因
　　犹如旋火轮　　前后不可知
　　智者能观察　　一切有无常
　　诸法空无我　　则离一切相
　　因缘所起业　　无我犹如梦
　　果报性寂灭　　前后无异相
　　一切世间法　　唯以心为主
　　随乐取相者　　皆悉是颠倒
　　世间所有法　　一切悉虚妄
　　不能解诸法　　真实无有二
　　一切生灭法　　皆悉从缘起
　　念念速归灭　　始终无异相
　　尔时文殊师利。问宝首菩萨言。佛子。一切众生四大。悉非我非我所。云何众生。或受苦受乐。或作恶作善。或内端正或外端正。或受少报或受多报。或有现报或有后报。然诸法性无善无恶。尔时宝首菩萨。以偈答言。
　　随所行诸业　　受果报亦然
　　造者无所有　　诸佛如是说
　　犹如明净镜　　随其面像现
　　内外无所有　　业性亦如是
　　亦如田种子　　各各不相知
　　自然能作因　　业性亦如是
　　亦如大幻师　　在彼四衢道
　　示现种种色　　业性亦如是
　　如匠造木人　　能出种种声
　　彼无我非我　　业性亦如是
　　亦如众鸟类　　出[穀-禾+卵]音不同
　　能作种种声　　业性亦如是
　　如亲因缘会　　受生无来者
　　诸根各别异　　业性亦如是
　　如大地狱中　　众生受苦恼
　　苦恼无来处　　业性亦如是
　　亦如转轮王　　成就胜七宝
　　彼无所从来　　业性亦如是
　　亦如诸世界　　有成或有败
　　成败无来去　　业性亦如是
　　尔时文殊师利。问德首菩萨言。佛子。如来唯觉一法。云何乃说无量诸法。音声遍满无量世界。悉能教化无量众生。出无量声现无量身。了知无量众生心意。示现无量神足自在示现无量无边世界。示现无量殊胜庄严。示现无量种种境界。而法性分别实不可得。尔时德首菩萨。以偈答曰。
　　佛子乃能问　　甚深微妙义
　　智者若知此　　常乐求功德
　　犹如地性一　　能持种种物
　　不分别一异　　诸佛法如是
　　犹如火性一　　能烧世间物
　　火性无分别　　诸佛法如是
　　犹如大海水　　注以百川流
　　其味无别异　　诸佛法如是
　　犹如风性一　　吹动一切物
　　风性无分别　　诸佛法如是
　　犹如龙雷震　　普雨一切地
　　雨渧无分别　　诸佛法如是
　　犹如大地一　　能生种种芽
　　地性无别异　　诸佛法如是
　　犹日无云曀　　普能照十方
　　光明无异性　　诸佛法如是
　　犹如空中月　　世间靡不见
　　非至一切处　　诸佛法如是
　　犹如大梵王　　普应现大千
　　其身无别异　　诸佛法如是
　　尔时文殊师利。问目首菩萨言。佛子。如来福田等一无异。云何布施果报不同。有种种色。种种性。种种家。种种根。种种财。种种奇特。种种眷属。种种自在。种种功德。种种慧。如来平等无有怨亲。尔时目首菩萨。以偈答曰。
　　譬如大地一　　能生种种芽
　　于彼无怨亲　　佛福田亦然
　　譬如水一味　　因器故不同
　　诸佛福田一　　众生故有异
　　譬如大幻师　　能令众欢喜
　　诸佛圣福田　　随愿令欣悦
　　譬如辩才王　　能令众欢喜
　　诸佛圣福田　　令众生悦乐
　　譬如明净镜　　随对现众像
　　诸佛圣福田　　众生故有异
　　譬如大药王　　消灭一切毒
　　诸佛圣福田　　能灭烦恼患
　　譬如日出时　　能除一切闇
　　诸佛圣福田　　普照十方界
　　譬如净满月　　普照四天下
　　诸佛圣福田　　平等无偏党
　　譬如毗岚风　　震动一切地
　　诸佛圣福田　　能动三界有
　　譬如火劫起　　天地靡不烧
　　诸佛圣福田　　能烧一切有
