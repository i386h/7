<!-- { "loadSidebar": true } -->
　　复次善男子。我常观察菩萨大海。种种愿行。种种净身。种种净光。种种光焰。种种诸道趣萨婆若。入种种三昧海。显现种种自在神力。出生种种妙音声海。种种妙庄严身。种种方便入如来海。往诣种种诸佛刹海。究竟种种诸如来海。深入种种诸辩才海。普照种种如来境界。成就种种诸智慧海。超度种种三昧印海。安住种种游戏法门。以种种门趣萨婆若。种种庄严虚空法界。种种庄严云普覆虚空。观察种种诸大众海。十方世界一切刹中。诸如来所。菩萨眷属。普雨种种妙庄严云。皆悉来会。安处种种庄严之座。深入如来方便大海。行诸法海。度种种智海。我见此已。起无量欢喜。与佛力等。又善男子。卢舍那佛不可思议清净色身。相好庄严。我见此已。起无量欢喜。卢舍那佛。于念念中。放法界等光。普照一切诸法界海。我见是已。起无量欢喜。卢舍那佛。于念念中。一一毛孔。放无量佛刹微尘等光。一一光明。有无量佛刹微尘等光。以为眷属。普照一切充满法界。除灭众生一切苦恼。我见是已。起无量欢喜。卢舍那佛。于念念中。从顶上两肩上。放一切佛刹微尘等宝光山云。普照一切充满法界。我见是已。起无量欢喜。卢舍那佛。一一毛孔。放一切佛刹微尘等香云。普熏十方一切佛刹。我见是已。起无量欢喜。卢舍那佛。一一相中。出一切佛刹微尘等相。充满一切诸世界海。我见是已。起无量欢喜。卢舍那佛。一一毛孔。出一切佛刹微尘等自在力云。初发心等清净波罗蜜。庄严菩萨诸地。我见是已。起无量欢喜。卢舍那佛。一一毛孔。念念出生不可说不可说佛刹微尘等诸龙王身。为见龙身而受化故。又出不可说不可说佛刹微尘等诸夜叉身乾闼婆阿修罗迦楼罗紧那罗摩睺罗伽等身。为见彼身而受化故。我见是已。起无量欢喜。卢舍那佛。一一毛孔。出不可说不可说佛刹微尘等转轮王身云。七宝成就。神力自在。充满法界。为见彼身而受化故。我见是已。起无量欢喜。卢舍那佛。一一毛孔。出不可说不可说佛刹微尘等梵王身云。出净梵音。为众生说法。为见闻彼而受化故。我见是已。于念念中。起无量欢喜。悉与法界萨婆若等。起者非起。得者非得。见者非见。入者非入。度者非度。满者非满。闻者非闻。何以故。分别了知法界性故。解三世法悉一性故。佛子。此菩萨无量欢喜庄严法门。有如是等无量境界。佛子。此法门者无量无边。究竟方便诸法海故。此法门者不可损减。萨婆若心不可坏故。此法门者不可穷尽。众生妄想不可尽故。此法门者最为甚深。寂静智境界故。此法门者最为广大。一切佛境界故。此法门者不可破坏。菩萨智所知故。此法门者不可称量。不可破坏满法界故。此法门者即是普门。于一相中。摄取一切自在力故。此法门者是第一法。一切法无身行无二故。此法门者非生。一切诸法悉如幻故。此法门者如电。摄萨婆若诸大愿故。此法门者如化。善能变化菩萨行故。此法门者如大地轮。饶益一切诸众生故。此法门者如大水轮。以广大悲润众生故。此法门者如大火轮。消竭众生诸贪爱故。此法门者如大风轮。立一切众生萨婆若故。此法门者犹如大海。功德庄严一切众生故。此法门者如须弥山。一切功德海中起故。此法门者如大城郭。一切法街巷而庄严故。此法门者犹如虚空。三世诸佛自在最无上故。此法门者犹如庆云。普雨众生甘露法故。此法门者犹如白日。普照一切灭痴闇故。此法门者犹如满月。满足众生功德海故。此法门者如如。至一切故。此法门者如影。善能应化诸业报故。此法门者如响。随其所应为说法故。此法门者犹如电光。随其所应悉照知故。此法门者犹如树王。一切诸佛功德妙华。成就一切智果实故。此法门者犹如金刚。一切世间无能坏故。此法门者如随意宝王。出生无量自在力故。此法门者如离垢宝。悉分别知三世佛故。此法门者犹如宝幢。出一切佛平等法轮妙音声故。佛子。如此诸谕非谕为谕。尔时善财。白寂静音夜天言。菩萨修何等法。得此法门。答言。佛子。菩萨修行十妙法故。得此法门。何等为十。所谓菩萨修行布施。令一切众生海皆悉欢喜。修行净戒。成满诸佛功德大海。修行忍辱。了知一切诸法真性。修行精进。于萨婆若坚固不退。修行禅定。除灭一切众生烦恼。修行智慧。分别了知一切法海。修行方便。教化成熟一切众生海。修行大愿。于一切佛刹海。尽未来劫修菩萨行。修行诸力。于念念中。现一切刹成等正觉。修行无尽智。了三世法无所障碍。佛子。是为十妙法。菩萨摩诃萨。修行此法。起此法门。得此法门。净此法门。成此法门。长养增广不可沮坏。善财白言。天神。发阿耨多罗三藐三菩提心。为久如耶。答言。佛子。乃往古世。过二佛刹微尘等劫。有劫名普照幢。于此莲华藏庄严世界海东。过十世界海。有一世界海。名曰离垢众宝庄严。彼世界海中。有世界性。名一切佛光明愿音。彼世界性中。有一世界。名离垢光金色庄严。一切宝云而庄严之。众宝为地坚固不动。形如一切香妙德王。庄严楼阁皆悉清净。诸天宫殿充满其中。彼有王都。名曰普满妙德藏王。彼有道场。名一切众宝庄严藏月光明。其佛号不退法界妙音。于此道场。得阿耨多罗三藐三菩提。我于尔时。为菩提树神。名功德灯无边光幢。我见彼佛成等正觉。显现无量自在神力。我于尔时。发阿耨多罗三藐三菩提心。于彼佛所逮得三昧。名普照佛功德海。彼道场上。次有如来出兴于世。号法树功德山。彼菩提树神命终之后还生此处。为菩提树夜天。名妙德慧功德光明。闻彼如来转正法轮。复得无量欢喜。普照一切境界三昧。彼道场上。次有如来出兴于世。号一切法海妙音声王。值彼如来复得三昧。名成就一切法地。彼道场上。次有如来出兴于世。号宝光焰灯幢王。值彼如来复得三昧。名分别一切普照云。彼道场上。次有如来出兴于世。号功德须弥光王。值彼如来复得三昧。名照诸佛海。彼道场上。次有如来出兴于世。号法云妙音声王。值彼如来复得三昧。名一切法海灯。彼道场上。次有如来出兴于世。号智慧炬明净灯王。时我为天女。值彼如来复得三昧。名明净灯灭众生苦。彼道场上。次有如来出兴于世。号法勇幢妙德。值彼如来复得三昧。名三世佛普照藏。彼道场上。次有如来出兴于世。号法灯勇猛智慧师子。值彼如来复得三昧。名明净智普照一切无所障碍。彼道场上。次有如来出兴于世。号智力山王。值彼如来复得三昧。名普照三世众生根行。佛子。彼普照幢劫。离垢光金色庄严世界。如是次第有十佛世界微尘等如来。出兴于世。我于尔时。或为天王龙王夜叉王乾闼婆王阿修罗王迦楼罗王紧那罗王摩睺罗伽王。或为人王梵王。男子女人童男童女。皆悉值彼一切如来。恭敬供养。彼佛说法悉闻受持。于彼佛刹二佛世界微尘等劫。修菩萨行。经佛刹微尘等受生。最后命终。生此莲华藏庄严世界海。娑婆世界中。作道场夜神。值拘楼孙如来。得三昧眼。名离垢一切香王光明。次值拘那含牟尼如来。复得三昧。名随顺普照一切刹海。次值迦叶如来。复得三昧。名妙音声海。分别一切众生音海。今复值见卢舍那佛。坐于道场菩提树下。成等正觉。于念念中。显现无量自在力海。复得菩萨无量欢喜庄严法门。得法门已。深入十不可说不可说世界海微尘等法界方便海。以此法界方便海。于一切佛刹微尘。一一微尘中。悉见十不可说不可说佛刹微尘等世界及彼诸佛。彼诸如来所说正法悉闻受持。又见卢舍那佛。于念念中。一切世界坐于道场成等正觉。出生无量自在神力。一一神力满法界海。我悉诣彼。所说正法悉闻受持。又复见彼一切诸佛。一一毛孔。出化身海满法界海。显现种种自在神力。于一切佛刹海。一切世界性。一切世界。一切诸趣。一切众生中。随其所应转正法轮。我以精进闻持陀罗尼故。悉能受持。正念思惟知味知义。明智慧藏圆满清净。分别了知一切法海。观察三世诸佛平等。出生一切方便法门。于一一方便。出生一切修多罗云。一一修多罗云。成就一切诸正法海。一一法海。摄取一切诸回转法。一一回转法。普出一切诸妙法云。一一法云。出生一切诸法波浪。一一波浪。逮得一切欢喜法海。一一欢喜法海。出生一切诸功德地。一一功德地。出生一切诸三昧海。一一三昧海。见一切佛海。一一佛所。得一切光明海。一一光明海。普照三世。得圆满智地。普照十方。知无量佛过去行海。照一切佛无量本事海。难舍能施。持无量净戒。行无量忍。长养清净菩萨精进。清净无量诸禅定海。了知如来般若波罗蜜海。普照如来无量方便海。了知如来长养功德智慧力波罗蜜。分别如来无量智波罗蜜海。普照如来过去无量菩萨诸地。无量佛地。神力自在。无量劫中所修习起。净无量佛过去菩萨地。修无量佛过去智地。照无量佛诸智慧地。知无量佛为菩萨时相续善根。知无量佛为菩萨时于一切劫海中一切佛海所修菩萨行。知无量佛为菩萨时出生佛刹海。无量菩萨行充满法界。种种方便门教化众生。普照十方诸世界海。为诸众生现自在力。普照如来一切智地转净法轮。悉闻受持一切法云。显现无量菩萨自在神力。普照诸佛相海行海力海。于念念中。知彼诸佛从初发心乃至无余涅槃遗法灭尽。善男子。汝所问我发心已来为几时者。如上所说。乃至来生此刹。供养卢舍那佛。如此世界供养拘楼孙佛乃至卢舍那佛。供养贤劫未来诸佛亦复如是。如供养贤劫诸佛。供养一切世界未来诸佛亦复如是。而彼离垢光金色庄严世界。今犹现在。是故善男子。汝当一心修此法门。尔时寂静音夜天。欲重明此法门义。以偈颂曰。
　　善财应谛听　　我说此法门
　　应生欢喜心　　勤修令究竟
　　无量诸劫海　　修习菩萨行
　　心净如虚空　　入一切智藏
　　闻三世佛法　　一心乐专求
　　于彼如来所　　修习诸功德
　　我见过去佛　　恭敬悉供养
　　闻佛说正法　　欢喜心无量
　　亦已悉恭敬　　供养于父母
　　一心乐专求　　究竟此法门
　　老病贫穷等　　诸根不具者
　　除灭彼苦恼　　悉令得安乐
　　水火官贼难　　怨敌诸恐怖
　　及海中诸难　　我皆救济之
　　众生烦恼业　　种种受报苦
　　摧破生死山　　救护诸群生
　　一切诸恶道　　无量楚毒苦
　　生老病死痛　　我当悉除灭
　　我愿无量劫　　安隐一切众
　　常见一切佛　　灭除生死苦。
