<!-- { "loadSidebar": true } -->
　　彼佛以此为他说　　惟论此定之一品
　　头目手足并妻子　　种种珍宝及饮食
　　一切财货无不舍　　为求如是三昧故
　　念昔百亿诸如来　　复有恒河沙数佛
　　是等皆住耆阇山　　宣说如是胜寂定
　　皆同释迦一名号　　佛子同字罗睺罗
　　给侍同名为欢喜　　王城同号迦毗罗
　　最第一只世知者　　同名目连舍利弗
　　世界同名为娑婆　　彼佛俱出浊恶世
　　我以诸供奉人尊　　为欲行于菩提行
　　诸供养具皆奉上　　为欲诵持此定故
　　发修胜行得此定　　得斯定行无量种
　　安住一切德行者　　得是三昧则不难
　　不着诸味离躁扰　　不涉世俗无嫉妒
　　安住大悲离嗔恚　　得是三昧则不难
　　远俗不怖于世利　　邪命清净无烦恼
　　于戒皎然无所畏　　得是三昧则不难
　　勇猛精进常不息　　爱乐闲寂行头陀
　　安住无我妙法忍　　得是三昧则不难
　　善调伏心无戏论　　安住威仪诸行等
　　乐行舍施无悭吝　　得是三昧则不难
　　如来所有诸相好　　及以十八不共法
　　力无畏等得不难　　以能受持此定故
　　佛眼所见诸众生　　假使一时俱成佛
　　彼佛一一各寿命　　千万亿数难思劫
　　彼佛各有无量头　　犹如大海诸沙数
　　一头各有无量舌　　其数亦如大海沙
　　彼一一舌各称扬　　持定一偈之功德
　　说其少分不能尽　　何况书写及受持
　　若有顺定头陀德　　天修罗鬼所爱护
　　为诸王等常顺从　　受持难见寂定故
　　彼有无边无碍辩　　宣说无量百千经
　　于一切时常不断　　以持此经闻持藏
　　若欲得见弥陀佛　　及彼安乐世界等
　　后大怖畏恶世时　　应当闻持是三昧
　　我今于汝有付嘱　　我人中尊自劝汝
　　我涅槃后末世时　　应当闻持是三昧
　　十方所有一切佛　　过去世中及现在
　　彼佛皆学是三昧　　得到无为佛菩提
　　童子。以是义故。若有菩萨摩诃萨欲于如来真实功德开示辩说。义味名号无有穷尽。一切所说为佛所记。汝今应当读诵受持。为他广说如是三昧。童子。何者如来实德名号。若菩萨摩诃萨住阿兰若树下空闲静默独坐。当如是学。谓如来应供正遍知明行足善逝世间解无上士调御丈夫天人师佛世尊。积集如来胜妙功德。修诸善根而不坏失。以大忍力得诸相花及随形好而自庄严。可爱色中最为增上。睹者无厌敬信爱乐。于诸智慧无能夺者。不可坏力化诸众生。为菩萨之父。为贤圣之王。为向涅槃导师。无边智慧无量辩才。梵音清雅言声辩畅。相好希奇有目瞻仰。随所观处欲舍不能。得无比身。不为欲染。不为色染。过无色界。远离诸苦弃舍诸法。解脱诸界非入相应。断除诸结尽诸渴爱。渡于四流满足智慧。安处涅槃住于实际。童子。此显如来真实功德。是名菩萨摩诃萨住彼三昧。能获如来真实功德。开说名义无有穷尽。一切所说诸佛所记。尔时世尊。而说偈言。
　　于无量数千劫中　　不能说尽如来德
　　久集一切妙善根　　为求如是胜定故
　　庄严美女姝妙身　　最上希奇可乐色
　　我本决施无悔心　　为求如是胜定故
　　舍所重财及僮仆　　摩尼大宝与金银
　　以胜上心而施彼　　为求如是三昧故
　　以摩尼宝珠璎珞　　天冠臂印及金绳
　　昔曾奉施诸尊师　　为求如是胜定故
　　诸妙香花无量果　　皆是犍陀婆师香
　　我以此花散佛塔　　增上淳至胜妙心
　　我以无量诸法施　　欢喜开导诸众生
　　于诸名闻及利养　　我初不起如是心
　　我本集于头陀德　　独在树下默无言
　　无量慈悲愍众生　　为求无上菩提果
　　共住同戒无违诤　　爱语常流润泽音
　　言词柔软人乐闻　　一切见之无厌舍
　　住于他舍离家悭　　无量亿生不嫉妒
　　欢喜常自行乞食　　于诸请召皆弃舍
　　若有多闻能受持　　于此三昧四句偈
　　如是便为供养我　　以胜上心而尊敬
　　我昔行于种种施　　长夜于戒而不犯
　　以无量种供养佛　　为求如是寂定故
　　我于无量世界中　　满中摩尼而广施
　　闻是三昧持一偈　　此福过彼不可量
　　一切所有种种花　　及诸妙香甚希有
　　供养一切诸如来　　乐修善根无量劫
　　世间所有诸伎乐　　胜妙饮食及宝衣
　　无量劫中增上心　　常以供养诸十力
　　若人兴于菩提愿　　当获无上大法王
　　若人于此三昧经　　闻说一偈福过彼
　　于恒河中所有沙　　尔所劫数说其利
　　敷演彼德不能尽　　以持无量福定故
　　童子。以是义故。菩萨摩诃萨于是三昧。应当至心受持读诵。为他演说分别显示。广化众生修是三昧。尔时世尊。即说偈言。
　　于彼佛所闻如是　　无上胜妙之利益
　　是故我今为汝说　　诸佛所说胜三昧
　　七亿三千万佛所　　我于过去曾供养
　　彼诸一切如来等　　亦说如是修多罗
　　由此能入大悲心　　是故显说此三昧
　　若有习学多闻者　　得如来智则不难
　　若能于彼末世时　　世间导师灭度后
　　有诸毁法恶比丘　　于彼多闻不悕乐
　　虽说戒法而得活　　自于戒法不乐行
　　虽说禅定而得活　　自于禅定不乐行
　　虽说智慧而得活　　自于智慧不乐行
　　虽说解脱而得活　　自于解脱不乐行
　　虽说知见而得活　　自于知见不乐行
　　如人口说栴檀香　　于诸香中最为上
　　有人问彼说香者　　汝所说香自有不
　　答云我实不闻香　　但由说香而得活
　　于佛灭后末恶世　　有不应式诸比丘
　　虽说戒法而得活　　不能自行于戒法
　　于佛灭后末恶世　　有不应式诸比丘
　　虽说定法而得活　　不能自行于定法
　　于佛灭后末恶世　　有不应式诸比丘
　　虽说慧法而得活　　不能自行于慧法
　　于佛灭后末恶世　　有不应式诸比丘
　　虽说解脱而得活　　不能自行解脱法
　　于佛灭后末恶世　　有不应式诸比丘
　　虽说知见而得活　　不能自行知见法
　　譬如贫贱为他欺　　后时富贵人所敬
　　人天龙鬼鸠槃荼　　终不供养无定者
　　若得三昧微妙地　　智者便得广智藏
　　为彼人天之所敬　　能以上施施众生
　　我闻如是之利益　　最为胜上佛所演
　　亲属资财皆悉舍　　为欲闻说是三昧
　　月光童子心欢喜　　合掌向佛说是言
　　我于佛仙灭度后　　当护持此佛胜法
　　于自身命能弃舍　　及诸世间种种乐
　　于后恶世怖畏时　　当护持是胜妙定
　　我见世间无量苦　　兴大悲心而欲拔
　　于彼复起大慈心　　而为说此胜三昧
　　众中五百人咸起　　亦愿护持是三昧
　　童子于彼为上首　　亦共持此胜三昧
　　尔时月光童子白佛言。世尊。所言三昧何者是也。佛言。童子。谛听谛听。当为汝说。谓一能寂灭于心。二无所起。三无和合智。四弃舍重担。五得如来智。六成佛威力。七治其欲着。八灭除嗔恚。九断离愚痴。十住心相应。十一舍不住心。十二乐欲善法。十三欲夺有为。十四安住正信。十五夜常觉悟。十六不舍禅定。十七增已生善。十八于生不乐。十九不造诸业。二十不计内入。二十一不计外入。二十二不赞自身。二十三不毁他人。二十四不在俗家。二十五戒行淳熟。二十六无能轻欺。二十七有大福德。二十八自知。二十九不轻躁。三十安住威仪。三十一舍粗恶言。三十二无怒恚心。三十三救护于彼。三十四护善知识。三十五护持密语。三十六于诸众生不起害心。三十七不恼持戒。三十八恒柔软语。三十九不依三界。四十于一切智而得顺忍。尔时世尊。而说偈言。
　　我已开于甘露门　　我已说诸法自性
　　我已示于生死过　　我已开显涅槃利
　　我已教离恶知识　　常当亲近善知识
　　离诸愦众住寂静　　常修慈心而不绝
　　于清净戒常护持　　欢喜乐于头陀行
　　若能常习于舍慧　　得是三昧则不难
　　此能得于寂灭地　　终不堕在声闻地
　　必当证于佛智慧　　克获诸佛无量德
　　见诸众生有智器　　为说佛慧以示之
　　若能发求无上智　　得是三昧则不难
　　若为食起嫉妒心　　当观食已无有净
　　用功无量乃得成　　若深观此能得定
　　无物能将此定来　　必由净戒之所起
　　诸法体性常寂然　　凡夫无智不能会
　　若能心住于寂定　　是人一切常有佛
　　人尊恒见诸众生　　常修如是寂灭定
　　念佛相好及德行　　能使诸根不乱动
　　心无迷惑与法合　　得闻得智如大海
　　智者住于此三昧　　摄念行于经行所
　　能见千亿诸如来　　亦值无量恒沙佛
　　若人心有迷惑者　　于佛法中取限量
　　于无量中无有量　　如来诸德不思议
　　一切世间无与比　　何况而能有过者
　　诸智诸德皆相应　　于此不疑定成佛
　　得如来身紫金色　　一切端妙为世亲
　　缘于如是心安住　　乃名得定之菩萨
　　此缘佛相是有作　　能除一切有相想
　　然后安住于无相　　乃能达于诸法空
　　能得安住于法身　　知一切有而无有
　　无有之相修习已　　然后观佛非色身
　　我今为汝善说之　　彼彼趣于如是处
　　所谓觉知诸缘事　　无量思量常不断
　　若有能生如是心　　念佛相好及智慧
　　彼人能修如是念　　一心趣向无退转
　　若行若坐若经行　　于诸佛智无疑惑
　　得无疑已作是愿　　令我得佛三界尊
　　必当得见诸如来　　入佛法中能选择
　　于此三昧而起已　　稽首礼于十方佛
　　身口及意皆清净　　赞叹诸佛常不断
　　常修如是念佛相　　日夜恒见诸如来
　　若遇垂死最重疾　　痛恼逼迫极无聊
　　念佛三昧常不舍　　不令苦切夺此心
　　彼人自解是法故　　则知一切诸法空
　　以住如是诸教门　　于菩萨行不厌恶
　　得闻如是利益已　　求于如来无等智
　　于后不生追悔心　　最上菩提难得故
　　我今为汝无量说　　汝于此法若不行
　　如人虽持良妙药　　于自身病不能治
　　是故应当知选择　　所谓求于胜三昧
　　戒闻布施常修习　　得是三昧则不难
月灯三昧经卷第二
