<!-- { "loadSidebar": true } -->
　　佛法智无量　　演说无穷尽
　　广说诸法已　　普获诸功德
　　广大如虚空　　是法相如是
　　此为究竟宝　　故名为方广
　　众生行无边　　为说法亦广
　　无尽阿含义　　故号为方广
　　说此法时。无量众生悉发阿耨多罗三藐三菩提心。无量众生于菩提得不退转。无量众生发辟支佛心。无量众生证于三果。复于此三千大千世界。六种震动。雨天妙香洒散天花。击作百千万种诸天音乐。于虚空中雨诸天衣。旋转而下。作如是言。是诸众生闻此法故获大善利。是诸众生于无量佛所。宿殖善本故。闻此法欢喜受持读诵书写为人解说。与一切众生作上福田。成就利益一切众生不断佛种。是诸众生。决定能为菩提先道。闻是法门起如实行。
　　尔时佛告阿难。汝当受持如是法门。读诵受持书写为人广说。阿难白佛言。当何名斯经云何奉持。佛告阿难。是经名为入于大悲汝当受持。名为一切诸法体性。平等无戏论三昧。汝当受持。阿难白佛言。如佛敕旨。我当受持此法门。说此经已。尔时月光童子欢喜踊跃。阿逸多菩萨等八十亿那由他菩萨。长老阿难及诸四众。比丘比丘尼优婆塞优婆夷。净居天子。娑婆世界主梵天王。及天帝释四天王等诸天世人阿修罗众。闻佛所说。欢喜奉行。

