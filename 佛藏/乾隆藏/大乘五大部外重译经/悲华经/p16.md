<!-- { "loadSidebar": true } -->
　　“时，宝藏佛告毗舍耶无垢言：‘善男子，菩萨有四懈怠。若菩萨成就如是四法者，贪著生死，于生死狱受诸苦恼，不能疾成阿耨多罗三藐三菩提。何等四？下行、下伴、下施、下愿。云何菩萨下行？或有菩萨破身口戒不能善护，是名下行。菩萨下伴，亲近声闻及辟支佛与共从事，是名菩萨下伴。云何下施？不能一切舍诸所有，于受者中心生分别，为得天上受快乐故而行布施，是名菩萨下施。云何下愿？不能一心愿取诸佛净妙世界，所作誓愿不为调伏一切众生，是名菩萨之下愿也。菩萨成是四懈怠法，久处生死受诸苦恼，不能疾成阿耨多罗三藐三菩提。善男子，复有四法，菩萨成就则能疾成阿耨多罗三藐三菩提。何等四？一、能持禁戒，净身口意，护持法行；二、亲近修学大乘之人，与法同事；三、所有之物能一切舍，以大悲心施于一切；四、一心愿取种种庄严诸佛世界，亦为调伏一切众生。是名四法，菩萨成就则能疾成阿耨多罗三藐三菩提。复有四法，菩萨成就能持无上菩提之道。何等四？精勤行于诸波罗蜜，摄取一切无量众生，心常不离四无量行，游戏诸通。是名四法，菩萨成就能持无上菩提之道。复有四法，令心无厌。何等为四？一者、行施，二、听法，三、修行，四、摄取众生。如是四法令心无厌，菩萨应学。复有四无尽藏，是诸菩萨所应成就。何等四？一者、信根，二者、说法，三、善根愿，四者、摄取贫穷众生。是为菩萨四无尽藏，具足修满。复有四清净法，菩萨成就。何等四？持戒清净，以无我故；三昧清净，无众生故；智慧清净，无寿命故；解脱知见清净，以无人故。是为四清净法，菩萨成就，以是故疾成阿耨多罗三藐三菩提，转虚空法轮，转不可思议法轮，转不可量法轮，转无我法轮，转无言说法轮，转出世法轮，转通达法轮，转诸天人所不能转微妙之轮。善男子，未来之世，过一恒河沙等阿僧祇劫，入第二恒河沙等阿僧祇劫后分，初入贤劫五浊灭已，寿命增益至八万岁，汝于是中成阿耨多罗三藐三菩提，号曰弥勒如来、应、正遍知、明行足、善逝、世间解、无上士、调御丈夫、天人师、佛世尊。’
　　“尔时，毗舍耶摩纳在于佛前，头面礼足，却住一面，以种种华香、末香、涂香，供养于佛及比丘僧，以偈赞佛：
　　“‘世尊无垢，如真金山，
　　　眉间毫相，白如珂雪，
　　　应时为我，说微妙法，
　　　记我来世，作天人师。
　　　谁有见闻，而当不取，
　　　仙圣大觉，世灯功德？’
　　“善男子，尔时宝海梵志一千摩纳，唯除一人，悉共读诵比陀外典，皆已劝化于阿耨多罗三藐三菩提，如拘留孙、迦那伽牟尼、迦叶、弥勒。其第五者，名师子光明，亦如是。其千人中，唯除一人，其余皆愿于贤劫中成阿耨多罗三藐三菩提。于其众中最下小者，名持力捷疾，宝海梵志复教令发阿耨多罗三藐三菩提心：‘善男子，汝今莫观久远，当离心觉，为诸众生起大悲心。’
　　“尔时，梵志即为持力捷疾，而说偈言：
　　“‘阴界诸入，所摄众生，
　　　畏老病死，堕于爱海；
　　　闭在三有，可畏狱中；
　　　饮烦恼毒，互相侵害；
　　　长夜堕在，苦恼海中；
　　　痴盲无目，失于正道；
　　　久处生死，机关所覆。
　　　三有众生，诸苦炽然，
　　　以离正见，安住邪见；
　　　周回生死，五道之中，
　　　不得休息，譬如车轮。
　　　有诸众生，失于法眼，
　　　盲无所睹，又无救护；
　　　汝应修集，无量智慧，
　　　令离痴惑，使发菩提。
　　　应与众生，作善知识，
　　　为烧爱结，解烦恼缚，
　　　应为是等，发菩提心。
　　　失法眼者，为痴所覆，
　　　为离痴故，应与胜道。
　　　生死有狱，大火炽然，
　　　与法甘露，令其充足。
　　　汝今速往，至于佛所，
　　　头顶礼足，作大利益。
　　　当于佛所，发妙胜愿，
　　　所愿胜妙，善持念之。
　　　汝当来世，调御天人，
　　　亦当愿施，众生无畏，
　　　拔济一切，悉令解脱；
　　　亦令具足，根力觉道，
　　　雨大法雨，施智慧水，
　　　灭诸众生，苦恼之火。’
　　“善男子，尔时持力捷疾作如是言：‘尊者，我今所愿，不求生死果报，不求声闻、辟支佛乘，我今唯求无上大乘，待时待处，待调伏众生，待发善愿，我今思惟如是等事。尊者，且待须臾，听我师子吼时。’
　　“善男子，尔时宝海梵志渐渐却行，有侍者五人，一名手龙，二名陆龙，三名水龙，四名虚空龙，五名妙音龙，而告之曰：‘汝等今者可发阿耨多罗三藐三菩提心。’五人报曰：‘尊者，我等空无所有，无以供养佛及众僧，未种善根，云何得发阿耨多罗三藐三菩提心？’善男子，尔时梵志，以左耳中所著宝环持与手龙，右耳宝环持与陆龙，所坐宝床持与水龙，所用宝杖与虚空龙，纯金澡罐与妙音龙，如是与已，复作是言：‘童子，汝今可持此物供养佛及众僧，发阿耨多罗三藐三菩提心。’
悲华经卷第六诸菩萨本受记品第四之四
　　“尔时，五人即至佛所，以所得物供养世尊及比丘僧。供养已，复白佛言：‘世尊，唯愿如来授我阿耨多罗三藐三菩提记，令于贤劫成阿耨多罗三藐三菩提。’善男子，尔时宝藏如来即与五人授阿耨多罗三藐三菩提记：‘手龙汝于来世贤劫之中，当得成佛，号坚音如来，十号具足。坚音如来般涅槃后，陆龙次当作佛，号快乐尊如来，十号具足。快乐尊佛般涅槃后，水龙次当成佛，号导师如来，十号具足。导师佛般涅槃后，虚空龙次当成佛，号爱清净如来，十号具足。爱清净佛般涅槃后，妙音龙次当作佛，号那罗延胜叶如来，十号具足。’
　　“善男子，宝藏如来记是五人贤劫成佛已，宝海梵志复告持力捷疾：‘善男子，汝今可取种种庄严净妙世界，如心所喜便可发愿，与一切众生甘露法味，专心精勤行菩萨道，慎莫思惟劫数长远。’善男子，尔时梵志捉持力捷疾臂将至佛所，至佛所已，坐于佛前白佛言：‘世尊，未来之世于贤劫中，有几佛向如来出世？’尔时，佛告持力捷疾言：‘善男子，半贤劫中有千四佛出现于世。’持力捷疾言：‘世尊，彼贤劫中诸佛世尊般涅槃已，最后妙音龙成阿耨多罗三藐三菩提，号那罗延胜叶。世尊，我愿于尔时修菩萨道，修诸苦行、持戒、布施、多闻、精进、忍辱、爱语、福德、智慧，种种助道悉令具足。贤劫诸佛垂成佛时，愿我在初奉施饮食。般涅槃后收取舍利，起塔供养，护持正法；见毁戒者，劝化安止令住持戒；远离正见堕诸见者，劝化安止令住正见；散乱心者，劝化安止令住定心；无威仪者，劝化安止住圣威仪。若有众生欲行善根，我当为其开示善根。彼诸世尊般涅槃后正法垂灭，我于尔时当护持之令不断绝，于世界中燃正法灯。刀兵劫时，我当教化一切众生，持不杀戒乃至正见，于十恶中拔出众生，安止令住十善道中，灭诸盲冥，开示善法。我当灭此劫浊、命浊、众生浊、烦恼浊、见浊，令无有余。于饥馑劫，我当劝化一切众生，安止住于檀波罗蜜，乃至般若波罗蜜亦如是。我劝众生住六波罗蜜时，众生所有一切饥饿、黑闇、秽浊、怨贼、斗诤及诸烦恼，悉令寂静。于疾疫劫，我当教化一切众生，悉令住于六和法中，亦令安止住四摄法，众生所有疾疫黑闇当令灭尽，于半贤劫断灭众生如是苦恼。一千四佛于半劫中出世、涅槃、正法灭已，然后我当成阿耨多罗三藐三菩提。如千四佛所得寿命、声闻弟子，我之寿命、声闻弟子亦复如是，等无差别。如千四佛于半劫中调伏众生，愿我亦于半贤劫之中调伏众生。是半劫中诸佛所有声闻弟子，毁于禁戒，堕在诸见，于诸佛所无有恭敬，生于瞋恚、恼害之心，破法坏僧，诽谤贤圣，毁坏正法，作恶逆罪。世尊，我成阿耨多罗三藐三菩提时，悉当拔出于生死污泥，令入无畏涅槃城中。我般涅槃后正法贤劫一时灭尽，若我涅槃正法贤劫俱灭尽已，我之齿骨并及舍利，悉当变化作佛形像，三十二相璎珞其身，一一相中有八十种好，次第庄严遍至十方无量无边无佛世界，一一化佛以三乘法，教化无量无边众生悉令不退。若彼世界病劫起时无有佛法，是化佛像亦当至中，教化众生如前所说。若诸世界无珍宝者，愿作如意摩尼宝珠，雨诸珍宝，自然发出纯金之藏。若诸世界所有众生，离诸善根，诸苦缠身，我当于中雨忧陀娑香、栴檀沉水种种诸香，令诸众生断烦恼病、诸邪见病、身四大病，于三福处勤心修行，令命终时生天人中。世尊，我行菩萨道时，当作如是利益众生。我成阿耨多罗三藐三菩提已，当作如是佛事。般涅槃后，舍利复至无量世界，如是利益众生。世尊，若我所愿不成不得己利，不能与诸众生作大医王，不能利益者，我今便为欺诳十方无量世界在在处处现在诸佛如来，今者亦复不应与我授阿耨多罗三藐三菩提记；世尊所与无量无边亿阿僧祇众生授阿耨多罗三藐三菩提记者，我亦不得见如是人，亦不闻佛音声、法僧之声、行善法声，常堕阿鼻地狱中。世尊，若我所愿成就得己利者，如来今者当称赞我。’
　　“时，佛即赞持力捷疾：‘善哉！善哉！善男子，汝于来世作大医王，令诸众生离诸苦恼，是故字汝为火净药王。’佛告火净药王：‘汝于来世过一恒河沙等阿僧祇劫，入第二恒河沙阿僧祇劫，后分贤劫中，一千四佛垂成阿耨多罗三藐三菩提，汝当悉得奉施饮食，乃至如上汝之所愿。那罗延胜叶般涅槃后正法灭已，汝当成于阿耨多罗三藐三菩提，号楼至如来、应、正遍知、明行足、善逝、世间解、无上士、调御丈夫、天人师、佛世尊，寿命半劫。汝之所得声闻弟子，如千四佛所有弟子等无差别。所化众生，般涅槃后，正法灭已，贤劫俱尽，齿骨舍利悉化作佛，乃至生天人中亦复如是。’尔时，火净药王菩萨复白佛言：‘世尊，若我所愿成就得己利者，唯愿如来，以百福庄严金色之手摩我顶上。’善男子，尔时宝藏如来即以百福庄严之手，摩火净药王顶上。善男子，尔时火净药王菩萨见是事已，心生欢喜，即以头面，礼于佛足，却住一面。尔时，宝海梵志以天妙衣与火净药王菩萨，而赞之曰：‘善哉！善哉！善男子，汝之所愿甚奇甚特。从今已往，更不须汝与我策使，常得自在修安乐行。’
