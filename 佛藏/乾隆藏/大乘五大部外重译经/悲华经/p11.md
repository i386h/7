<!-- { "loadSidebar": true } -->
　　“尔时，佛告虚空印菩萨：‘善男子，汝于来世过一恒河沙等阿僧祇劫，入第二恒河沙等阿僧祇劫，于东南方去此佛土百千万亿恒河沙等世界，彼有世界名曰莲华，汝于是中当成阿耨多罗三藐三菩提，号莲华尊如来、应、正遍知、明行足、善逝、世间解、无上士、调御丈夫、天人师、佛世尊。所有大众纯诸菩萨摩诃萨等，其数无量不可称计。其佛寿命无量无边，所愿具足悉皆成就。’尔时，虚空印菩萨摩诃萨头面礼于宝藏如来，即起合掌，去佛不远复坐听法。
　　“尔时，世尊为虚空印，而说偈言：
　　“‘善男子当知，有人作己利，
　　　能断烦恼结，常令得寂静，
　　　所受持功德，数如恒河沙，
　　　世界微尘等，成就而不失。
　　　汝于当来世，成就无上道，
　　　亦如过去佛，等无有差别。’
　　“善男子，虚空印菩萨闻是偈已，心生欢喜。
　　“善男子，尔时宝海梵志，白第六王子虚空言，乃至发心亦复如是。尔时，王子庵婆罗白佛言：‘世尊，我今所愿，不欲于此不净世界成阿耨多罗三藐三菩提，略说如虚空印所愿。世尊，若我所愿成就得己利者，愿令十方如恒河沙等世界之中，自然而有七宝妙盖，在上虚空罗列而住，纯金为网以覆其上，七宝为铃垂以庄严。其盖宝铃常出佛声、法声、比丘僧声，六波罗蜜及六神通、十力、无畏如是等声。世界众生闻者，寻发阿耨多罗三藐三菩提心，已发心者即得不退转。宝铃所生佛法僧声乃至无所畏声，悉闻十方世界虚空，以佛力故乃得自闻。世尊，若我所愿成就得己利者，愿我今者得知日三昧，以三昧力故增益一切诸善根本。得三昧已，唯愿诸佛与我授阿耨多罗三藐三菩提记。’是时，王子说是语已，以佛力故即得知日三昧。
　　“尔时，世尊赞王子言：‘善哉！善哉！善男子，汝所愿者甚深！甚深！以甚深功德因缘故，寻时十方如恒河沙诸世界中，自然而有七宝妙盖于上虚空罗列而住，纯金为网以覆其上，七宝为铃悉以庄严。其铃常出佛法僧声乃至无所畏声，尔时有百千亿那由他众生闻是声已，寻发阿耨多罗三藐三菩提心，是故号汝为虚空日光明。’
　　“尔时，佛告虚空日光明菩萨摩诃萨：‘汝于来世当成阿耨多罗三藐三菩提，过一恒河沙阿僧祇劫，入第二恒河沙等阿僧祇劫，东方去此二恒河沙等佛刹，有世界名曰日月，汝于是中当成阿耨多罗三藐三菩提，号法自在丰王如来、应、正遍知、明行足、善逝、世间解、无上士、调御丈夫、天人师、佛世尊。’尔时，虚空日光明菩萨闻是记已，即礼佛足。
　　“尔时，世尊为虚空日光明，而说偈言：
　　“‘善男子今起，善哉自调御，
　　　以淳淑大悲，于一切众生，
　　　度脱令断苦，毕竟住彼岸，
　　　智慧善分别，令到无上道。’
　　“善男子，尔时虚空日光明菩萨闻是偈已，其心欢喜，即起合掌，前听佛足，去佛不远复坐听法。
　　“尔时，宝海梵志复白第七王子善臂言，乃至发心亦复如是。尔时，王子白佛言：‘我今所愿，不欲于此不净世界成阿耨多罗三藐三菩提。愿我来世所有世界，无有地狱、畜生、饿鬼、女人名字及以胎生、须弥诸山、大小铁围、山陵、堆阜、石沙、秽恶、荆棘、恶风、木树、丛林、大海、江河、日月、昼夜、闇冥臭处。众生等类无有便利、涕唾、污垢，身心不受诸不乐事。玛瑙为地，无诸尘土，纯有百千无量珍宝而庄严之。无有诸草，唯有好妙曼陀罗华，种种宝树以为校饰。其宝树下有妙宝盖，复有种种宝衣、华鬘、诸宝、璎珞、香华、伎乐、诸宝器物、诸宝妙华，以如是等校饰其树。世界之中无有昼夜，以华开合而知时节。诸菩萨等在金华中自然出生，既得生已皆得悉见种种庄严三昧，以三昧力故得见十方如微尘等诸世界中现在诸佛，于此三昧一念之顷具足六通，以天耳故悉闻十方如微尘等世界现在诸佛说法音声，以宿命智知过去世如一佛土微尘等劫宿世之事，以天眼故悉见十方诸佛世界种种庄严，以他心智故于一念中得知如一佛世界微尘数等世界众生心之所念，乃至成阿耨多罗三藐三菩提终不失是三昧。清旦之时，四方有风柔软清净，吹微妙香及散诸华；以风力故，诸菩萨等从三昧起，三昧起已即得如是如意通力；以是力故，于一念顷能到十方，一一方面如一佛土微尘数等诸佛世界，供养现在诸佛世尊请受妙法，即一念中还至本土无有挂碍。诸菩萨等在曼陀罗华、摩诃曼陀罗华华台之中，结跏趺坐思惟法门，所谓：欲得见我所在方面，随身所向悉令得见；若于深法有疑滞者，以见我故，寻得除灭；若有问义欲听法者，以见我故，即得深解无有狐疑；所有菩萨深解无我及无我所，是故能舍身根、命根，一切必定不退于阿耨多罗三藐三菩提。世界无有一切不善之名，亦无受戒、破戒之名、毁戒、悔过。一切众生其身皆有三十二相，得那罗延力，乃至成阿耨多罗三藐三菩提，无有一人六根毁缺不完具者。所有众生即于生已，须发自落，服三法衣，得善分别三昧，乃至阿耨多罗三藐三菩提终不中失。诸众生等悉得和合一切善根，无有一人为老病所苦。若诸菩萨命终之时结跏趺坐，入于火定自烧其身。烧其身已，四方清风来吹其身，舍利散在诸方无佛世界，寻时变作摩尼宝珠，如转轮圣王所有宝珠。若有众生见触之者，悉令不堕三恶道中，乃至涅槃不受诸苦，即得舍身生于他方现在佛所咨受妙法，发阿耨多罗三藐三菩提心便不退转。所有众生若命终时，其心在定无有散乱，不受诸苦爱别离等，命终之后不堕八难无佛之世，乃至成阿耨多罗三藐三菩提，常得见佛咨受妙法、供养众僧。一切众生离于贪欲、瞋恚、愚痴、恩爱、嫉妒、无明、憍慢。世界无有声闻、缘觉，所有大众纯诸菩萨摩诃萨等充满其国。其心柔软，无有爱浊，坚固不退于阿耨多罗三藐三菩提，得诸三昧。世界纯有清净光明，十方如微尘等诸佛世界，悉皆得闻我之世界。我界所有微妙之香，悉遍十方如微尘等诸佛世界。我界众生常得快乐，未曾闻有受苦之声。世尊，我行菩萨道时不作齐限，我今要当庄严如是清净佛土，众生之类皆使清净遍满其国，然后乃成阿耨多罗三藐三菩提。世尊，我成阿耨多罗三藐三菩提，当出无量无边光明照于十方，如千佛刹微尘数等诸佛世界，令彼众生悉遥见我三十二相，即时得断贪欲、瞋恚、愚痴、嫉妒、无明、憍慢一切烦恼，发阿耨多罗三藐三菩提心，如其所求得陀罗尼三昧忍辱。以见我故，寒水地狱所有众生悉得温乐，譬如菩萨入第二禅；以见我故，身心受于第一妙乐，发阿耨多罗三藐三菩提心。若其命终，要当生我佛之世界，生已即得不退转于阿耨多罗三藐三菩提，热地狱等、畜生、饿鬼，亦复如是。诸天所见光明一倍。令我寿命无量无边无能数者，除一切智。世尊，我成阿耨多罗三藐三菩提已，令十方无量无边阿僧祇世界现在诸佛称赞于我。其余众生若得闻是称赞我声，愿作善根速生我国，命终之后必生我国，唯除五逆、毁坏正法、诽谤圣人。世尊，我成阿耨多罗三藐三菩提已，十方无量无边阿僧祇世界中所有众生，若闻我声发愿欲生我世界者，是诸众生临命终时，悉令见我与诸大众前后围绕。我于尔时入无翳三昧，以三昧力故，现在其前而为说法；以闻法故，寻得断除一切苦恼，心大欢喜；其心喜故，得宝冥三昧；以三昧力故，令心得念及无生忍，命终之后必生我界。若余世界诸众生等无有七财，不欲修集行于三乘，不欲生于人天中者，亦不修行一切善根及三福处，非法行污，爱著恶欲，专行邪见，如是众生，愿我入于无燋恼三昧，以三昧力故，彼诸众生若命终时，我与大众而住其前为说妙法，复为示现佛土所有，又劝令发阿耨多罗三藐三菩提心；众生闻已，即于我所心生深信，欢喜安乐，寻发阿耨多罗三藐三菩提心，令彼众生得断苦恼，断苦恼已便得日灯光明三昧断于痴闇，命终之后寻生我界。’
　　“尔时，宝藏如来赞言：‘善哉！善哉！汝今乃能作微妙之大愿也。’‘世尊，若我所愿成就得己利者，愿令十方如微尘等诸佛世界，悉雨忧陀罗婆罗香并栴檀香、牛头栴檀香种种末香，若有众生在在处处闻是香者，悉发阿耨多罗三藐三菩提心。令我今者得金刚愿三昧，以三昧力故，悉得遥见诸世界中所雨诸香。’善男子，尔时王子说是言已寻得三昧，自见十方如微尘数等诸佛世界，所有诸香忧陀罗婆罗香、牛头栴檀种种末香，及见一一方面有不可计诸众生等，恭敬叉手发阿耨多罗三藐三菩提心。
　　“宝藏如来告王子言：‘善男子，汝之所愿已得成就。天雨种种诸微妙香已，有不可计众生恭敬叉手发阿耨多罗三藐三菩提心，是故号汝为师子香。汝于来世过一恒河沙等阿僧祇劫，入第二恒河沙等阿僧祇劫，上方去此四十二恒河沙世界微尘数等诸佛世界，有世界名青香光明无垢，于彼土当得成阿耨多罗三藐三菩提，号汝光明无垢坚香丰王如来、应供、正遍知、明行足、善逝、世间解、无上士、调御丈夫、天人师、佛世尊。’善男子，尔时师子香菩萨礼宝藏如来，头面著地。
　　“尔时，如来为师子香菩萨，而说偈言：
　　“‘天人师起，受诸供养，
　　　度脱生死，令离苦恼，
　　　断诸结缚，及诸烦恼，
　　　来世当作，天人之尊。’
　　“善男子，尔时师子香菩萨闻是偈已，心大欢喜，即起合掌，去佛不远复坐听法。
