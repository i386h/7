<!-- { "loadSidebar": true } -->
悲华经十卷


大乘五大部外重译经
悲华经十卷
北凉天竺三藏法师昙无谶译


悲华经卷第一转法轮品第一
　　如是我闻：一时，佛在王舍城耆阇崛山，与大比丘僧六万二千人俱，皆阿罗汉，诸漏已尽，无复烦恼，一切自在，心得解脱，慧得解脱，譬如善调摩诃那伽，所作已办，舍于重担，逮得己利，尽诸有结，正智得解，心得自在，于一切心得度彼岸，唯除阿难。菩萨摩诃萨四百四十万人，弥勒菩萨最为上首，皆得陀罗尼、忍辱、禅定，深解诸法空、无定想，如是大士皆不退转。
　　是时，复有大梵天王与无量百千诸梵天子俱，他化自在天王与其眷属四百万人俱，化乐天王亦与眷属三百五十万人俱，兜率天王亦与眷属三百万人俱，夜摩天王亦与眷属三百五十万人俱，忉利天王释提桓因亦与眷属四百万人俱，毗沙门天王亦与鬼神眷属十万人俱，毗楼勒天王亦与拘办荼眷属一千俱，毗楼勒叉天王亦与诸龙眷属一千俱，提头赖吒天王与乾闼婆眷属一千俱，难陀龙王、婆难陀龙王亦各与一千眷属俱。如是等众，皆已发心趣于大乘，已行六波罗蜜。
　　尔时，世尊眷属围绕，为诸大众说微妙法，除四颠倒，生善法明，得智慧光，了四圣谛，欲令来世诸菩萨等得入三昧；入三昧已，过于声闻、辟支佛地，于阿耨多罗三藐三菩提无有退转。
　　尔时，弥勒菩萨、无痴见菩萨、水天菩萨、师子意菩萨、日光菩萨，如是等上首菩萨摩诃萨十千人俱，即从座起，偏袒右肩，右膝著地，叉手合掌向东南方，一心欢喜恭敬瞻仰，而作是言：“南无莲华尊多陀阿伽度阿罗呵三藐三佛陀！南无莲华尊多陀阿伽度阿罗呵三藐三佛陀！希有世尊，成阿耨多罗三藐三菩提未久，而能示现种种无量神足变化，令无量无边百千亿那由他众生得种善根，不退转于阿耨多罗三藐三菩提。”
　　尔时，会中有菩萨摩诃萨，名宝日光明，即从座起，偏袒右肩，右膝著地，合掌向佛，而白佛言：“弥勒菩萨、无痴见菩萨、水天菩萨、师子意菩萨、日光菩萨，如是等上首菩萨摩诃萨十千人等，以何缘故，舍于听法而从座起，偏袒右肩，右膝著地，叉手合掌向东南方，一心欢喜而作是言‘南无莲华尊多陀阿伽度阿罗呵三藐三佛陀！南无莲华尊多陀阿伽度阿罗呵三藐三佛陀！希有世尊，成阿耨多罗三藐三菩提未久，而能示现种种无量神足变化，令无量无边百千亿那由他众生得种善根’？世尊，是莲华尊佛去此远近？彼佛成道已来几时？国土何名？以何庄严？莲华尊佛何故示现种种变化，于十方世界所有诸佛示现种种无量变化，或有菩萨而得瞻见，我独不睹？”
　　尔时，佛告宝日光明菩萨：“善男子，善哉！善哉！汝所问者，即是珍宝，即是贤善，即是善辩，即是善问。汝善男子，能问如来如是妙义，欲得教化无量万亿那由他众生令种善根，欲得显现莲华尊界种种庄严。善男子，我今当说，谛听！谛听！善思念之，善受摄持。”宝日光明菩萨一心欢喜，受教而听。
　　尔时，世尊告宝日光明：“善男子，东南方去此一亿百千佛土，有佛世界名曰莲华，以种种庄严而校饰之，散诸名华香气遍熏宝树，庄严种种宝山绀琉璃地，无量菩萨充满其国，善法妙音周遍而闻。其地柔软譬如天衣，行时足下蹈入四寸，举足还复，自然而生种种莲华。其七宝树高七由旬，其枝自然悬天袈裟。其佛世界常闻诸天伎乐音声。彼诸众鸟声中，常出根、力、觉意妙法之音。诸树枝叶相掁作声，过诸天人五乐之音。一一树根所出香泪过诸天香，香气遍满过千由旬。其树中间悬天璎珞。有七宝楼观高五百由旬，纵广正等一百由旬，周匝栏楯七宝所成。其楼四边有大池水，长八十由旬，广五十由旬。其池四方有妙阶道，纯以七宝。其池水中有优钵罗华、拘物头华、波头摩华、芬陀利华，一一莲华纵广正等满一由旬。于夜初分，有诸菩萨于华台中生，结跏趺坐，受于解脱喜悦之乐。过夜分已，四方有风，柔软香洁触菩萨身，其风能令合华开敷吹散布地。是时菩萨从三昧起，复受解脱喜悦之乐，下莲华台，升于高楼，于七宝座处结跏趺坐，听受妙法。其园观外周匝四边，有阎浮檀紫磨金山，高二十由旬，纵广正等满三由旬。山有无量百千珍宝，绀琉璃珠、大绀琉璃珠、火珠之明间错其间。
　　“尔时，莲华尊佛以大光明并诸宝明，和合显照其佛世界。其土光明微妙第一，更无日月，亦无昼夜，以华合鸟悽而知时节。其宝山上有绀琉璃妙好之台，高六十由旬，纵广二十由旬。其台四边周匝栏楯七宝所成。其台中央有七宝床，其床各有一生菩萨坐听受法。善男子，其佛世界有菩提树，名因陀罗，高三千由旬，树茎纵广五百由旬，枝叶纵广一千由旬。下有莲华，琉璃为茎，高五百由旬。一一诸华各有一亿百千金叶，高五由旬，玛瑙为茸，七宝为须，高十由旬，纵广正等满七由旬。尔时，莲华尊佛坐此华上，即于昨夜成阿耨多罗三藐三菩提。其菩提华座周匝复有种种莲华，有诸菩萨各坐其上，见莲华尊佛种种变化。”
　　尔时，世尊释迦牟尼说是事已，宝日光明菩萨摩诃萨白佛言：“世尊，莲华尊佛以何相貌作诸变化？唯愿说之。”
　　佛告宝日光明：“善男子，莲华尊佛于昨夜分成阿耨多罗三藐三菩提。其佛过夜分已示现种种神足变化，其身变现乃至梵天，顶肉髻相放六十亿那由他百千光明，照于上方微尘数等诸佛世界。尔时，上方菩萨不观下方眼所缘色，所谓大小铁围及诸小山，但观佛光所及世界。于诸世界有诸菩萨得授记莂，若得陀罗尼忍辱三昧，或得上位一生补处。是菩萨等所有光明，以佛光故悉不复现。如是等众，叉手向于莲华尊佛，瞻仰尊颜。尔时，唯见三十二相璎珞其身，八十种好次第庄严，见莲华尊佛及其世界种种庄严，如是见已，心得欢喜。尔时，如微尘数等诸佛世界中诸菩萨摩诃萨，见莲华尊佛光明变化及其世界已，各舍本土，以自神足，悉共发来诣彼佛所，礼拜围绕，供养恭敬，尊重赞叹。
　　“善男子，尔时彼佛见诸菩萨，出其舌相，悉皆遍覆诸四天下行住坐等一切众生。或有菩萨入于禅定，从禅定起在大众中，礼拜围绕，供养恭敬，尊重赞叹莲华尊佛。善男子，彼佛尔时示现如是广长舌相，作变化已，即还摄之。
　　“善男子，莲华尊佛复放身毛孔光，一一毛孔出六十亿那由他百千光明。其光微妙普遍十方，一一方面各各过于微尘数等诸佛世界。彼世界中在在处处，所有菩萨得授记已，得陀罗尼三昧忍辱，或得上位一生补处；见是光已，各各自舍其佛世界，乘神通力，皆共发来至彼佛所，礼拜围绕，供养恭敬，尊重赞叹。
　　“善男子，尔时彼佛作此变化，即复还摄，为诸菩萨及诸大众，讲说正法转不退轮，欲令无量无边众生得大利益，得大快乐，怜愍世间为人天故，欲令具足无上大乘。”
陀罗尼品第二
　　尔时，宝日光明菩萨白佛言：“世尊，彼佛世界，云何得知昼夜差别？所闻音声为何相貌？彼诸菩萨云何而得成就一心？行何异行？”
　　佛告宝日光明菩萨：“善男子，彼佛世界常有佛光以为照明，以华合鸟悽，如来、菩萨入诸禅定师子游戏，其心欢喜受解脱乐，尔时便知即是夜分。若有风吹诸华散地，诸鸟相和作微妙声，雨种种华，四方风起，香气微妙柔软细滑，佛及菩萨从禅定起，是时彼佛为诸大众说菩萨法藏，欲令出过声闻、缘觉，是故得知即是昼分。
　　“善男子，彼佛世界诸菩萨众，常闻佛音、法音、僧音、寂灭之音、无所有音、六波罗蜜音、力无畏音、六神通音、无所作音、无生灭音、微妙寂静音、因寂静音、缘寂静音、大慈大悲无生法忍授记之音、纯诸菩萨清净妙音，常不远离，闻如是音。善男子，所闻音声相貌如是。
　　“善男子，彼界菩萨若已生、若当生，皆悉成就三十二相，常身光明照一由旬，乃至成阿耨多罗三藐三菩提，终不堕于三恶道中。彼诸菩萨皆悉成就大慈心、大悲心、柔软心、无爱浊心、调伏心、寂静心、忍辱心、禅定心、清净心、无障碍心、无垢心、无污心、真实心、喜法心、欲令众生断烦恼心、如地心、离一切世俗言语心、爱乐圣法心、求善法心、离我心、离生老病死寂灭心、烧诸烦恼心、解一切缚寂灭心、于一切法得不动心。
　　“善男子，彼诸菩萨得专心力，得发起力，得缘力，得愿力，得无诤力，得观一切法力，得诸善根力，得诸三昧力，得多闻力，得持戒力，得大舍力，得忍辱力，得精进力，得禅定力，得智慧力，得寂静力，得思惟力，得诸通力，得念力，得菩提力，得坏一切魔力，得摧伏一切外道力，得坏一切诸烦恼力。如是菩萨，于彼佛土已生、当生者，即是真实。菩萨已得供养无量百千诸佛世尊，于诸佛所种诸善根。彼诸菩萨以禅味为食，法食、香食犹如梵天，无有揣食，亦无名字，无有不善，亦无女人、苦受、爱憎诸余烦恼及我我所、身心苦恼、三恶道等，皆悉无有是诸名字，亦无黑闇臭处、不净、荆棘、秽恶、山陵、堆阜、土沙、砾石及日月星宿、燃火之明、须弥、大海、大小铁围二山中间幽冥之处，亦无有雨、浊乱恶风及八难处，悉亦无有此诸名字。
　　“善男子，彼佛世界常以佛光、菩萨宝光而为照明，其光微妙清净第一，遍满其国。其中有鸟，名曰善果，声中常出根、力、觉道微妙之音。”
　　尔时，宝日光明菩萨复白佛言：“世尊，彼佛世界纵广几何？住世寿命说法几时？昨夜始成阿耨多罗三藐三菩提，灭度之后，法住久近？诸菩萨众在世几时？生彼世界诸菩萨等，颇有远于见佛闻法、供养众僧不？莲华世界佛未出时，名字何等？彼界先昔佛日世尊灭度已来，为经几时？灭度之后，中间几时？莲华尊佛而得成道，以何因缘，于十方世界在在处处，所有诸佛入于师子游戏三昧，示现种种神足变化，诸菩萨等或有见者，或不见者？”
　　尔时，佛告宝日光明菩萨：“善男子，如须弥山王，高十六万八千由旬，纵广八万四千由旬，或时有人勤行精进，或幻化力，或禅定力，碎破须弥犹如芥子过诸算数，除佛世尊，一切智者余无能知。如一芥子为一四天下，是莲华世界所有四天下数尽此芥子，有诸菩萨充满其中，犹如西方安乐世界诸菩萨等。
　　“善男子，彼莲华尊佛寿命说法三十中劫；灭度已后，正法住世满十中劫。
　　“善男子，彼诸菩萨已生、当生者，寿命四十中劫。
　　“善男子，彼佛世界本名栴檀，清净好妙不如今也，尔时世界亦无如是清净菩萨。
