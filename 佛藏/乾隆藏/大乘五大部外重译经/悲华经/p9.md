<!-- { "loadSidebar": true } -->
　　“善男子，尔时宝藏如来语转轮王言：‘善哉！善哉！大王，今者所愿甚深，已取净土，是中众生其心亦净。大王，汝见西方过百千万亿佛土，有世界名尊善无垢，彼界有佛名尊音王如来、应供、正遍知、明行足、善逝、世间解、无上士、调御丈夫、天人师、佛世尊，今现在为诸菩萨说于正法。彼界无有声闻、辟支佛名，亦无有说小乘法者，纯一大乘清净无杂。其中众生等一化生，亦无女人及其名字。彼佛世界所有功德清净庄严，悉如大王所愿，无量种种庄严佛之世界等无差别，悉已摄取无量无边调伏众生。今改汝字为无量清净。’尔时，世尊便告无量清净：‘彼尊音王佛，过一中劫当般涅槃；般涅槃已，正法住世满十中劫。正法灭已，过六十中劫，彼土转名弥楼光明，当有如来出现于世，号不可思议功德王如来、应供、正遍知、明行足、善逝、世间解、无上士、调御丈夫、天人师、佛世尊。是佛犹如尊音王如来，世界庄严如尊善无垢等无有异，其佛寿命六十中劫；佛灭度已，正法住世六十中劫。正法灭已，过千中劫，是时世界故名尊善无垢，复有佛出，号宝光明如来、应供、正遍知、明行足、善逝、世间解、无上士、调御丈夫、天人师、佛世尊，世界所有、寿命多少、正法住世亦如不可思议功德王佛等无有异。正法灭已，是时世界转名善坚，复有佛出，号宝尊音王如来、应供、正遍知、明行足、善逝、世间解、无上士、调御丈夫、天人师、佛世尊，世界庄严如前无异，佛寿三十五中劫，佛灭度后，正法住世满七中劫。正法灭已，复有无量无边诸佛次第出世，所有世界、寿命、正法悉亦如是。我今皆见如是诸佛始初成道及其灭度，是时世界常住不异，无有成败。大王，如是诸佛悉灭度已，复过一恒河沙等阿僧祇劫，入第二恒河沙等阿僧祇劫，是时世界转名安乐，汝于是时当得作佛，号无量寿如来、应供、正遍知、明行足、善逝、世间解、无上士、调御丈夫、天人师、佛世尊。’
　　“是时圣王闻是语已，前白佛言：‘世尊，如是等辈当成佛者，为在何处？’佛告大王：‘如是菩萨今在此会，其数无量不可称计，悉从十方余佛世界而来集此，供养于我听受妙法。是诸菩萨已从过去诸佛授阿耨多罗三藐三菩提记，复从现在十方诸佛授阿耨多罗三藐三菩提记，是故先成阿耨多罗三藐三菩提。大王，是诸菩萨已曾供养无量无边百千万亿那由他佛，种诸善根，修集智慧。大王，以是之故，是诸菩萨在于汝前成阿耨多罗三藐三菩提。’时转轮王复白佛言：‘世尊，是宝海梵志，乃能劝我及诸眷属发阿耨多罗三藐三菩提心。是梵志于未来世，为经几时当成阿耨多罗三藐三菩提？’佛告大王：‘是梵志成就大悲故，于未来世师子吼时，汝自知之。’时转轮王复白佛言：‘世尊，若我所愿成就如佛所记者，我今头面礼佛，当令十方如恒河沙等世界六种震动，其中诸佛亦当为我授阿耨多罗三藐三菩提记。’
　　“善男子，尔时无量净王作是语已，寻于佛前头面著地。尔时，十方如恒河沙等诸佛世界六种震动，是中诸佛即与授记，作如是言：‘删提岚界善持劫中，人寿八万岁，有佛出世，号曰宝藏。有转轮圣王名无量净，主四天下，三月供养宝藏如来及比丘僧。以是善根故，过一恒河沙等阿僧祇劫已，始入第二恒河沙阿僧祇劫，当得作佛，号无量寿，世界名安乐，常身光照纵广周匝十方，各如恒河沙等诸佛世界。’
　　“尔时，宝藏如来即为大王说此偈言：
　　“‘十方世界，震动大地，
　　　及余山林，如恒沙等，
　　　汝今可起，已得授记，
　　　为天人尊，胜法调御。’
　　“善男子，尔时转轮圣王闻是偈已，心生欢喜，即起合掌，前礼佛足，去佛不远复坐听法。
　　“善男子，尔时宝海梵志，复白圣王第一太子言：‘善男子，持此宝物并及先所于三月中供养如来及比丘僧种种珍宝，如是福德和合集聚，回向阿耨多罗三藐三菩提。’复作是言：‘善男子，以此所施不应求于忉利天王、大梵天王。何以故？今者所有福报之物，皆是无常、无决定相犹如疾风。是故应当以是布施所得果报，令心自在速成阿耨多罗三藐三菩提，度脱无量无边众生令入涅槃。’是时，太子闻是语已，答梵志言：‘我今观于地狱众生多诸苦恼，人天之中或有垢心，以垢心故数数堕于三恶道中。复作是念，是诸众生以坐亲近恶知识故，退失正法堕大闇处，尽诸善根，摄取种种诸邪见等，以覆其心行于邪道。世尊，今我以大音声告诸众生：我之所有一切善根，尽回向阿耨多罗三藐三菩提。愿我行菩萨道时，若有众生受诸苦恼恐怖等事，退失正法堕大闇处，忧愁孤穷，无有救护，无依无舍，若能念我称我名字，若其为我天耳所闻、天眼所见，是众生等若不得免斯苦恼者，我终不成阿耨多罗三藐三菩提。’复白佛言：‘世尊，我今复当为众生故发上胜愿。世尊，我今若能逮得己利者，愿令转轮圣王过第一恒沙等阿僧祇劫已，始入第二恒沙等阿僧祇劫，是时世界名曰安乐，大王成佛号无量寿，世界庄严，众生清净，作正法王。是佛世尊于无量劫作佛事已，所作已办入无余涅槃，乃至正法住时，我于其中修菩萨道，即于是时能作佛事。是佛正法于初夜灭，即其后夜成阿耨多罗三藐三菩提。’复白佛言：‘唯愿世尊为我授记，今我一心请于十方如恒河沙等现在诸佛，唯愿各各为我授记。’
　　“善男子，尔时宝藏佛寻为授记：‘善男子，汝观天人及三恶道一切众生，生大悲心，欲断众生诸苦恼故，欲断众生诸烦恼故，欲令众生住安乐故。善男子，今当字汝为观世音。善男子，汝行菩萨道时，已有百千无量亿那由他众生得离苦恼。汝为菩萨时，已能大作佛事。善男子，无量寿佛般涅槃已，第二恒河沙等阿僧祇劫后分，初夜分中正法灭尽，夜后分中彼土转名一切珍宝所成就世界，所有种种庄严无量无边，安乐世界所不及也。善男子，汝于后夜种种庄严，在菩提树下坐金刚座，于一念中间成阿耨多罗三藐三菩提，号遍出一切光明功德山王如来、应供、正遍知、明行足、善逝、世间解、无上士、调御丈夫、天人师、佛世尊。其佛寿命九十六亿那由他百千劫，般涅槃已，正法住世六十三亿劫。’
　　“尔时，观世音前白佛言：‘若我所愿得成就者，我今头面敬礼佛时，当令十方如恒河沙等诸世界中现在诸佛，亦复各各为我授记，亦令十方如恒河沙等世界大地及诸山河六种震动，出种种音乐，一切众生心得离欲。’善男子，尔时观世音菩萨寻礼宝藏如来，头面著地。尔时，十方如恒河沙等世界六种震动，一切山林悉出种种无量音乐，众生闻已即得离欲。其中诸佛皆与授记作如是言：‘散提岚界善持劫中，人寿八万岁，时有佛出世，号曰宝藏。有转轮圣王，名无量净，主四天下。其王太子，名观世音，三月供养宝藏如来及比丘僧，以是善根故，于第二恒河沙等阿僧祇劫后分之中，当得作佛，号遍出一切光明功德山王如来，世界名曰一切珍宝所成就也。’
　　“尔时，宝藏如来为观世音，而说偈言：
　　“‘大悲功德，今应还起，
　　　地六种动，及诸佛界，
　　　十方诸佛，已授汝记，
　　　当成为佛，故应欢喜。’
　　“善男子，尔时太子观世音闻是偈已，心生欢喜，即起合掌，前礼佛足，去佛不远复坐听法。
　　“善男子，尔时宝海梵志，复白第二王子尼摩言：‘善男子，汝今所作福德清净之业，为一切众生得一切智故，应回向阿耨多罗三藐三菩提。’善男子，尔时王子在佛前坐，叉手白佛言：‘世尊，如我先于三月之中供养如来及比丘僧，并我所有身口意业清净之行，如此福德，我今尽以回向阿耨多罗三藐三菩提，不愿不净秽恶世界，令我国土及菩提树，如观世音所有世界种种庄严宝菩提树，及成阿耨多罗三藐三菩提。复愿遍出功德光明佛始初成道，我当先请转于法轮，随其说法所经时节，于其中间行菩萨道。是佛涅槃后正法灭已，我于其后次第成于阿耨多罗三藐三菩提。我成佛时所作佛事，世界所有种种庄严，般涅槃后正法住世，如是等事悉如彼佛等无有异。’
　　“尔时，佛告第二王子：‘善男子，汝今所愿最大世界，汝于来世当得如是大世界处，如汝所愿。善男子，汝于来世当于如是最大世界成阿耨多罗三藐三菩提，号曰善住珍宝山王如来、应供、正遍知、明行足、善逝、世间解、无上士、调御丈夫、天人师、佛世尊。善男子，由汝愿取大世界故，因字汝为得大势。’
　　“尔时，得大势前白佛言：‘世尊，若我所愿成就得己利者，我今敬礼于佛，当令十方如恒河沙等诸佛世界六种震动，雨须曼那华，其中现在诸佛各授我记。’善男子，尔时得大势在于佛前头面著地，寻时十方如恒河沙等世界六种震动，天雨须曼那华，其中现在诸佛世尊各与授记。
　　“尔时，宝藏如来为得大势，而说偈言：
　　“‘坚力功德，今可还起，
　　　大地震动，雨须曼华，
　　　十方诸佛，已授汝记，
　　　当来得成，人天梵尊。’
　　“善男子，尔时得大势闻是偈已，心生欢喜，即起合掌，前礼佛足，去佛不远复坐听法。
