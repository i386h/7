<!-- { "loadSidebar": true } -->
　　尔时，佛告寂意菩萨：“善男子，时宝海梵志作是思惟：‘我今已劝无量无边百千亿那由他众生，令住阿耨多罗三藐三菩提。我今见是诸大菩萨各各发愿取净佛土，唯除一人婆由毗纽。此贤劫中其余菩萨亦离五浊。我今当于是末世中，以真法味与诸众生。我今当自坚牢庄严作诸善愿，如师子吼，悉令一切菩萨闻已，心生疑怪叹未曾有。复令一切大众天、龙、鬼、神、乾闼婆、阿修罗、迦楼罗、紧那罗、摩睺罗伽、人及非人，叉手恭敬供养于我。令佛世尊称赞于我，并授记莂。令十力无量无边在在处处现在诸佛，为诸众生讲说正法，彼诸如来闻我师子吼者，悉赞叹授我阿耨多罗三藐三菩提记，亦遣使来令诸大众悉得见之。我今最后发大誓愿，成就菩萨所有大悲，乃至成阿耨多罗三藐三菩提已，若有众生闻我大悲名者，悉令生于希有之心。若于后时有诸菩萨成就大悲者，亦当愿取如是世界。是世界中所有众生饥虚于法，盲无慧眼，具足四流，是诸菩萨当作救护而为说法。我乃至般涅槃已，十方无量无边百千亿诸世界中，在在处处现在诸佛，于诸菩萨大众之中称赞我名，亦复宣说我之善愿，令彼菩萨以大悲勤心，皆专心听闻是事已，心大惊怪叹未曾有，先所得悲皆更增广。如我所愿取不净土，是诸菩萨皆如我于不净世界，成阿耨多罗三藐三菩提，拔出四流众生，安止令住于三乘中，乃至涅槃。’
　　“善男子，尔时宝海梵志，思惟如是大悲愿已，偏袒右肩，至于佛所。尔时，复有无量百千万亿诸天，在虚空中作天伎乐，雨种种华，各各同声而赞叹言：‘善哉！善哉！善大丈夫，今至佛所发奇特愿，欲以智水灭于世间众生烦恼。’尔时，一切大众合掌恭敬，在梵志前同声礼敬，而赞叹言：‘善哉！善哉！尊大智慧，我等今者得大利益，能作牢坚诸善愿也。我等今者，愿闻尊意所发善愿。’尔时，梵志在于佛前，右膝著地，尔时三千大千世界六种震动，种种伎乐不鼓自鸣，飞鸟走兽相和作声，一切诸树生非时华，三千大千世界之中因地众生，于阿耨多罗三藐三菩提若已发心、若未发心，唯除地狱、饿鬼、下劣畜生，其余众生皆悉生于大利益心、纯善之心、无怨贼心、无秽浊心、慈希有心，飞行众生寻住于空心生欢喜，散种种华、末香、涂香，种种伎乐、幢幡、衣服而以供养，柔软妙音赞咏梵志，皆悉一心欲闻梵志所发善愿；乃至阿迦贰吒天天上诸天亦下阎浮提，在虚空中散种种华、末香、涂香，种种伎乐、幢幡、衣服而以供养，柔濡妙音赞咏梵志，精勤一心欲闻梵志所发善愿。
　　“尔时，宝海梵志叉手恭敬，以偈赞佛：
　　“‘游戏禅定，如大梵王；
　　　光明端严，如天帝释；
　　　舍财布施，如转轮王；
　　　持妙珍宝，如主藏臣；
　　　功德自在，如师子王；
　　　不可倾动，如须弥山；
　　　心不波荡，如大海水；
　　　于罪不罪，其心如地；
　　　除诸烦恼，如清净水；
　　　烧诸结使，如火猛焰；
　　　无诸障碍，犹如大风；
　　　示现实法，如四天王；
　　　所雨法雨，如大龙王；
　　　充足一切，犹如时雨；
　　　破诸外道，如大论师；
　　　功德妙音，如须曼华；
　　　说法妙音，犹如梵天；
　　　除诸苦恼，如大医王；
　　　等心一切，如母爱子；
　　　摄取众生，犹如慈父；
　　　身不可坏，如金刚山；
　　　能断爱枝，犹如利刀；
　　　广渡生死，犹如船师；
　　　以智济人，犹如舟船；
　　　光明清凉，如月盛满；
　　　开众生华，如日初出；
　　　能与众生，沙门四果，
　　　犹如秋树，生诸果实；
　　　仙圣围绕，犹如凤凰；
　　　其意深广，犹如大海；
　　　等心众生，犹如草木；
　　　知诸法相，如观空拳；
　　　等心行世，平如水相；
　　　成就妙相，善于大悲；
　　　能与无量，众生授记。
　　　我今调伏，无量众生，
　　　唯愿如来，与我授记，
　　　于未来世，成就胜道。
　　　微妙智慧，大仙世尊，
　　　愿以妙音，真实说之。
　　　我于恶世，要修诸忍，
　　　与诸结使，烦恼贼斗，
　　　拔出无量，一切众生，
　　　安止住于，寂灭道中。’
　　“善男子，宝海梵志说此偈赞佛已，是时一切大众皆赞叹言：‘善哉！善哉！大丈夫，善能赞叹如来法王。’尔时，梵志复白佛言：‘世尊，我已教化无量亿众发阿耨多罗三藐三菩提心。是诸众生已各愿取净妙世界，离不净土，以清净心种诸善根，善摄众生而调伏之。火鬘摩纳等一千四人，皆悉读诵毗陀外典，如来已为是诸人等授其记莂，于贤劫中当成为佛。有诸众生多行贪淫、瞋痴、憍慢，悉当调伏于三乘中。是一千四佛所放舍者，所谓：众生厚重烦恼，五浊恶世能作五逆，毁坏正法，诽谤圣人，行于邪见，离圣七财，不孝父母，于诸沙门、婆罗门所心无恭敬，作不应作，应作不作，不行福事，不畏后世，于三福处无心欲行，不求天上人中果报，勤行十恶趣、三不善，离善知识，不知亲近真实智慧，入于三有生死狱中，随四流流没在灰河，为痴所盲离诸善业，专行恶业。如是众生，诸佛世界所不容受，是故摈来集此世界，以离善业，行不善业行，于邪道重恶之罪积如大山。尔时，娑婆世界贤劫中人寿命千岁，是一千四佛大悲不成，不取如是弊恶之世，令诸众生流转生死，犹如机关无有救护，无所依止，无舍无灯，受诸苦恼而反舍放；各各愿取净妙世界，净土众生已自善调，其心清净，已种善根勤行精进，已得供养无量诸佛而更摄取。世尊，是诸人等为实尔不？’尔时，世尊即告梵志：‘实如所言。善男子，是诸人等如其所喜，各取种种严净世界，我随其心已与授记。’
　　“尔时，梵志复白佛言：‘世尊，我今心动如紧花树叶，心大忧愁，身皆燋悴。此诸菩萨虽生大悲，不能取此五浊恶世，令彼诸众生堕痴黑闇。世尊，乃至来世过一恒河沙等阿僧祇劫，入第二恒河沙等阿僧祇劫，后分贤劫中人寿千岁，我当尔时行菩萨道，久在生死忍受诸苦，以诸菩萨三昧力故，要当不舍如是众生。
　　“‘世尊，我今自行六波罗蜜调伏众生，如佛言曰，以财物施名檀波罗蜜。世尊，我行檀波罗蜜时，若有众生世世从我乞求所须，向其所求要当给足，饮食、医药、衣服、卧具、舍宅、聚落、华香、璎珞、涂身之香、供给病者、医药侍使、幢幡、宝盖、钱财谷帛、象马车乘、金银钱货、真珠、琉璃、玻瓈、珂贝、璧玉、珊瑚、真宝、伪宝、天冠拂饰，如是等物，我于众生乃至贫穷，生大悲心悉以施与。虽作是施，不求天上人中果报，但为调伏摄众生故，以是因缘舍诸所有。若有众生乞求过量，所谓奴婢、聚落、城邑、妻子、男女、手、脚、鼻、舌、头、目、皮、血、骨、肉、身命，乞求如是过量之物，尔时我当生大悲心，以此诸物持用布施不求果报，但为调伏摄众生故。世尊，我行檀波罗蜜时，过去菩萨行檀波罗蜜者，所不能及；未来菩萨当发阿耨多罗三藐三菩提心，行檀波罗蜜者，亦不能及。世尊，我于来世为行菩萨道故，于百千亿劫当行如是檀波罗蜜。世尊，未来之世若有欲行菩萨道者，我当为是行檀波罗蜜令不断绝。我初入尸罗波罗蜜时，为阿耨多罗三藐三菩提故，持种种戒修诸苦行如檀中说，观我无我故，五情不为五尘所伤。此羼提波罗蜜，我如是行羼提波罗蜜亦如上说，观有为法离诸过恶，见无为法微妙寂灭，精勤修集于无上道不生退转。此毗梨耶波罗蜜，我亦如是行毗梨耶波罗蜜。若一切处修行空相得寂灭法，是名禅波罗蜜。若解诸法本无生性，今则无灭，是名般若波罗蜜。我于无量百千亿阿僧祇劫，坚固精勤修集般若波罗蜜。何以故？或有菩萨于过去世，不为阿耨多罗三藐三菩提行菩萨道坚固精勤修集般若波罗蜜；未来之世或有菩萨，未为阿耨多罗三藐三菩提行菩萨道坚固精勤修集般若波罗蜜，是故我今当于来世发阿耨多罗三藐三菩提心修菩萨道，令诸善法无有断绝。
　　“‘我初发心已，为未来诸菩萨等开示大悲乃至涅槃，有得闻我大悲名者，心生惊怪叹未曾有，是故我于布施不自称赞，不依持戒，不念忍辱，不依精进，不味诸禅，所有智慧不著三世，虽行如是六波罗蜜不求果报。有诸众生离圣七财，诸佛世界之所摈弃，作五逆罪，毁坏正法，诽谤贤圣，行于邪见，重恶之罪犹如大山，常为邪道之所覆蔽，是故我今为是众生专心庄严，精勤修集六波罗蜜。我为一一众生种善根故，于十劫中入阿鼻地狱受无量苦，畜生、饿鬼及贫穷鬼神、卑贱人中亦复如是。若有众生空无善根，失念燋心，我悉摄取而调伏之令种善根；乃至贤劫于其中间，终不愿在天上人中受诸快乐，唯除一生处兜术天待时成佛。
　　“‘世尊，我应如是久处生死，如一佛世界微尘等劫，以诸所须供养诸佛，为一众生种善根故，以一佛世界微尘数等诸供养具，供养十方无量无边一一诸佛；亦于十方无量无边一一佛所，得如一佛世界微尘数等诸善功德，于一一佛前复得教化如一佛世界微尘数等众生，令住无上菩提之道；缘觉、声闻亦复如是，随诸众生所愿而教。若有世界佛未出世，愿作仙人教诸众生，令住十善、五神通中，远离诸见。若有众生事摩醯首罗天，我愿化身如摩醯首罗，而教化之令住善法；事八臂者，亦愿化为八臂天身，而教化之令住善法；事日月梵天，亦愿化为日月梵身，而教化之令住善法；有事金翅鸟乃至事兔，愿化为兔身，随而教化令住善法。若见饥饿众生，我当以身血肉与之令其饱满。若有众生犯于诸罪，当以身命代其受罪为作救护。
