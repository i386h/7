<!-- { "loadSidebar": true } -->
　　“善男子，尔时宝海梵志，复白第三王子王众言：‘善男子，今汝所作福德之聚、清净之业，应为一切众生得一切智故，回向阿耨多罗三藐三菩提。’善男子，尔时第三王子在佛前坐，叉手白佛言：‘世尊，如我先于三月之中供养如来及比丘僧，并我所有身口意业清净之行，如是福德，今我尽以回向阿耨多罗三藐三菩提。我今所愿，不能于是不净世界成阿耨多罗三藐三菩提，亦复不愿速成阿耨多罗三藐三菩提。我行菩萨道时，愿令我所化十方无量无边诸佛世界所有众生，发阿耨多罗三藐三菩提心，安止于阿耨多罗三藐三菩提心，劝化安止于六波罗蜜者。愿令先我悉于十方，一一方面如恒河沙佛刹微尘数等诸佛世界成佛说法，令我尔时以清净天眼悉遍见之。愿我为菩萨时能作如是无量佛事，我于来世行菩萨道无有齐限，我所教化诸众生等，令其心净犹如梵天。如是众生生我界者，尔乃当成阿耨多罗三藐三菩提。以是等清净庄严佛刹，愿令三千大千世界恒河沙等十方佛土为一佛刹，周匝世界有大宝墙七宝填厕，其墙高大至无色界；真绀琉璃以为其地，无诸尘土、石沙、秽恶、荆蕀之属，又无恶触；亦无女人及其名字；一切众生皆悉化生；不食揣食等，以法喜三昧为食；无有声闻、辟支佛乘，纯诸菩萨，离于贪欲、瞋恚、愚痴，皆修梵行悉满其国；当其生已，须发自落，服三法衣，即于生已便欲得食，寻有宝器在右手中，自然而有上妙百味具足在钵。时诸菩萨作是思惟：“我等不应啖是揣食。我今当持至于十方，供养诸佛及声闻众并贫穷者；有诸饿鬼受饥渴苦，其身炽然，当至其所而给足之。我等自应修行法喜三昧之食。”作是念已得菩萨三昧，其三昧名不可思议行；得是三昧已即得无碍神力，到于无量无边世界现在佛所，供养诸佛及比丘僧，给施贫穷下至饿鬼；作是施已因为说法，寻于食时周旋往返还归本土，衣服珍宝及所须物，供养诸佛下至饿鬼，亦复如是，然后自用。愿令我世界无有八难不善苦恼，亦无受戒、毁戒、忏悔及其名字。愿我世界常有无量种种珍宝以为厕填，珍宝衣树十方世界所未曾有、未曾见闻，乃至亿岁说其名字犹不能尽。愿我世界诸菩萨等，欲见金色随意得见，欲见银色亦随意见，当见银时不失金相，当见金时不失银相，玻瓈、琉璃、砗磲、玛瑙及赤真珠，种种珍宝随意得见亦复如是。欲见阿竭琉香、多伽琉香、多摩罗跋、栴檀、沉水及赤栴檀、牛头栴檀，欲见纯栴檀者，随意得见；欲见沉水者，亦随意见；当见沉水不失栴檀，当见栴檀不失沉水，余亦如是，种种所愿皆得成就。愿我世界无有日月，诸菩萨等有大光明，如本所求自然而出，乃至能照百千万亿那由他世界，以光明故无有昼夜，众华开敷即知昼分，众华合时便知夜分，世界调适，无有寒热及老病死。若有一生菩萨，于余方成阿耨多罗三藐三菩提者，即以此身处于他方兜术天宫命终作佛。若我成阿耨多罗三藐三菩提已，不于其界取般涅槃，若般涅槃时处在虚空。诸菩萨等所欲得者自然而有。其世界边周匝常有百千亿那由他自然音乐，此音乐中不出欲想之声，常出六波罗蜜声、佛声、法声、比丘僧声、菩萨藏声、甚深义声，而诸菩萨于诸音声随其所解。世尊，我行菩萨道时，如我所见百千亿那由他阿僧祇诸佛世界种种庄严、种种璎珞、种种相貌、种种住处、种种所愿，令我世界悉皆成就如是等事所有庄严，唯除声闻、辟支佛等，亦复无有五浊之世、三恶道等、须弥诸山、大小铁围、土沙、砾石、大海、林木；纯有宝树，过天所有；更无余华，唯有天上曼陀罗华、摩诃曼陀罗华；无诸臭秽，纯有妙香遍满其国。诸菩萨等皆是一生，无有一人生于余处，唯除他方当成佛者，处兜术天命终成阿耨多罗三藐三菩提。世尊，我行菩萨道时无有齐限，要当成是微妙果报清净佛土，一生菩萨充满其中，是诸菩萨无有一人非我所教初发阿耨多罗三藐三菩提心安止六波罗蜜者。如是菩萨，皆是我初教发心安止六波罗蜜。此散提岚界，若入我界，一切苦恼皆悉休息。世尊，我行菩萨道时，要当成就如是等辈希有之事，然后于未来世乃成阿耨多罗三藐三菩提。愿菩提树名曰选择见善珍宝，纵广正等万四天下，香气光明遍于一十三千大千世界。菩提树下以种种珍宝为金刚座，纵广正等五四天下。其座名曰善择寂灭智香等近，高万四千由旬。我于此座结跏趺坐，于一念中成阿耨多罗三藐三菩提，乃至般涅槃，常于道场菩提树下，坐金刚座不解不坏。复当化作无量诸佛及菩萨众，遣在其余诸佛世界教化众生，一一化佛于一食顷为诸众生说微妙法，即于食顷令无量无边众生悉发阿耨多罗三藐三菩提心，寻发心已即不退转阿耨多罗三藐三菩提。如是化佛及菩萨众，常作如是希有之事。我成阿耨多罗三藐三菩提已，愿诸余世界其中众生悉见我身。若有众生眼见我身三十二相、八十种好，悉令必定于阿耨多罗三藐三菩提，乃至涅槃不离见佛。愿令我界所有众生，六情完具无所缺少。若诸菩萨欲见我者，随其所住行来坐卧悉得见之。是诸菩萨寻发心已，即时见我坐于道场菩提树下。当见我时，先来所有于诸法相疑滞之处，我未为说便得除断，亦得深解法相之义。愿我当来寿命无量无能数者，除一切智；菩萨寿命，亦复如是。我一念中成阿耨多罗三藐三菩提已，即一念中有无量菩萨，须发自落，服三法衣，乃至涅槃于其中间，无有一人长其须发、著俗衣裳，一切皆著沙门之服。’
　　“尔时，佛告第三王子：‘善男子，善哉！善哉！汝是纯善大丈夫也。聪睿善解，能作如是甚难大愿，所作功德甚深甚深难可思议，微妙智慧之所为也。汝善男子，为众生故自发如是尊重之愿取妙国土，以是故今号汝为文殊师利。于未来世过二恒河沙等无量无边阿僧祇劫，入第三无量无边阿僧祇劫，于此南方有佛世界，名曰清净无垢宝置，此散提岚界亦入其中。彼世界中有种种庄严，汝于此中当成阿耨多罗三藐三菩提，号普现如来、应、正遍知、明行足、善逝、世间解、无上士、调御丈夫、天人师、佛世尊。诸菩萨众皆悉清净，汝之所愿具足成就如说而得。善男子，汝行菩萨道时，于无量亿诸如来所种诸善根，是故一切众生以汝为药。汝心清净能破烦恼，增诸善根。’
　　“文殊师利前白佛言：‘世尊，若我所愿成就得己利者，唯愿十方无量无边阿僧祇世界六种震动，其中诸佛现在说法与我授记。亦愿一切众生受欢喜乐，譬如菩萨入第二禅自在游戏，天雨曼陀罗华遍满世界，华中常出佛声、法声、比丘僧声，六波罗蜜、力、无所畏如是等声。愿我敬礼宝藏佛时，即出如是诸相貌等。’作是语已，寻时礼佛，头面著地，即于是时，十方无量无边阿僧祇世界六种震动，天于空中雨曼陀罗华。一切众生受于喜乐，譬如菩萨入第二禅自在游戏。诸菩萨等是时唯闻佛声、法声、比丘僧声，六波罗蜜、十力、无畏如是等声。是时他方诸菩萨等，见闻是事怪未曾有，各白其佛言：‘何因缘故有是瑞应？’诸佛各告诸菩萨言：‘十方诸佛各各广为文殊师利，授阿耨多罗三藐三菩提记故，是其瑞应。’
　　“尔时，宝藏如来为文殊师利，而说偈言：
　　“‘胜意旷大，今可还起，
　　　十方诸佛，已授汝记，
　　　当于来世，成尊胜道，
　　　世界大地，六种震动，
　　　众生满足，受于快乐。’
　　“善男子，尔时文殊师利闻是偈已，心生欢喜，即起合掌，前礼佛足，去佛不远复坐听法。
悲华经卷第四诸菩萨本授记品第四之二
　　“善男子，尔时宝海梵志，白第四王子能伽奴言，乃至发愿亦复如是。尔时，佛告阿伽那言：‘善哉！善哉！善男子，汝行菩萨道时，以金刚慧破无量无边众生诸烦恼山，大作佛事，然后乃成阿耨多罗三藐三菩提。善男子，是故号汝为金刚智慧光明功德。’
　　“尔时，佛告金刚智慧光明功德菩萨：‘善男子，汝于来世过一恒河沙等阿僧祇劫，入第二恒河沙等阿僧祇劫，于此东方过十恒河沙等世界中微尘数等世界，有世界名曰不眴。善男子，汝于是中当得作佛，号曰普贤如来、应供、正遍知、明行足、善逝、世间解、无上士、调御丈夫、天人师、佛世尊。其佛世界所有庄严，如汝所愿悉皆具足。’
　　“善男子，宝藏如来授金刚慧光明德菩萨摩诃萨阿耨多罗三藐三菩提记，时虚空中有无量无边百千亿那由他天，而赞叹言：‘善哉！善哉！’雨牛头栴檀阿伽流香、多伽流香、多摩罗跋并及末香，而以供养。尔时，金刚智慧光明功德菩萨白佛言：‘世尊，若我所愿成就得己利者，我今敬礼诸佛世尊，唯愿十方如恒河沙等世界满中诸天微妙好香众生之类，或在地狱、畜生、饿鬼、天上、人中，若闻是香，所有身心苦恼之疾悉得远离。’如是头面到地。善男子，尔时金刚智慧光明功德菩萨作是言已，即头面礼佛。尔时，十方如恒河沙等世界，周遍悉有微妙之香，众生闻者皆得远离身心苦恼。
　　“尔时，宝藏如来即为金刚智慧光明功德菩萨，而说偈言：
　　“‘金刚慧能破，汝今可还起，
　　　十方佛世界，周遍有妙香，
　　　与无量众生，安乐及欢喜，
　　　当来得成佛，无上世间解。’
　　“善男子，尔时金刚智慧光明功德菩萨闻是偈已，其心欢喜，即起合掌，前礼佛足，去佛不远复坐听法。
　　“善男子，尔时宝海梵志，复白第五王子无所畏言，乃至发心亦复如是。尔时，王子答梵志言：‘我今所愿，不欲于此不净世界成阿耨多罗三藐三菩提。愿成佛时，世界之中无有地狱、畜生、饿鬼，其地纯以绀琉璃宝，广说皆如莲华世界所有庄严。’尔时，无畏王子手持莲华上宝藏佛，作如是言：‘世尊，若我所愿成就得己利者，以佛力故今在佛前，愿我当得悉见种种庄严三昧，复愿天雨种种莲华大如车轮，遍满十方如恒河沙世界微尘数等诸佛国土，亦令我等皆遥见之。’
　　“善男子，无畏王子说是言已，以佛力故寻时即得悉见种种庄严三昧，天雨种种无量莲花大如车轮，遍满十方如恒河沙等世界微尘等诸佛国土，一切大众皆得遥见，见是事已得欢喜乐。尔时，佛告无畏王子：‘善男子，及能作是甚深微妙之大愿也，取严净佛土，复能疾得悉见种种庄严三昧。愿不虚故，天雨如是无量莲华。’‘世尊，若我所愿成就得己利者，愿此诸华悉住于空不复堕落。’时宝藏佛告无畏王子言：‘善男子，汝今速疾以诸莲华印于虚空，是故号汝为虚空印。’
