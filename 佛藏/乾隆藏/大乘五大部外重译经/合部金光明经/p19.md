<!-- { "loadSidebar": true } -->
　　尔时诸大菩萨。及天龙王二十八部散脂大将等。即从座起到于佛前。五体投地俱发声言。如世尊敕当具奉行。如是三白。如世尊敕当具奉行。于是散脂大将军。而白佛言。世尊。若后未来世中。有受持是经。若自书若使人书。我当与此二十八部诸鬼神等。常当随侍拥卫隐蔽其形。是说法者。皆悉消灭诸恶令得安隐。愿不有虑。
　　尔时释迦牟尼佛现大神力。十方无量世界皆六种震动。是时诸佛皆大欢喜。嘱累是经故赞美持法者。现无量神力。于是无量无边阿僧祇菩萨摩诃萨。大众及信相菩萨。金光金藏常悲法上等。及四天王十千天子。与道场菩提树神地神坚牢等。及一切世间天人阿修罗等。闻佛所说皆发无上菩提之心。踊跃欢喜作礼而去。
