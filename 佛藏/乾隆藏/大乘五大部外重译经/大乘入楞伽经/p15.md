<!-- { "loadSidebar": true } -->
　　“复次，大慧，善不善者，所谓八识。何等为八？谓如来藏名藏识，意及意识并五识身。大慧，彼五识身与意识俱，善不善相展转差别，相续不断，无异体生，生已即灭。不了于境自心所现，次第灭时别识生起，意识与彼五识共俱，取于种种差别形相，刹那不住，我说此等名刹那法。大慧，如来藏名藏识，所与意等诸习气俱，是刹那法。无漏习气非刹那法，此非凡愚刹那论者之所能知。彼不能知一切诸法有是刹那、非刹那故，彼计无为，同诸法坏堕于断见。大慧，五识身，非流转，不受苦乐，非涅槃因。如来藏，受苦乐，与因俱。有生灭，四种习气之所迷覆，而诸凡愚分别熏心，不能了知起刹那见。
　　“大慧，如金、金刚、佛之舍利，是奇特性，终不损坏。若得证法有刹那者，圣应非圣，而彼圣人未曾非圣。如金、金刚，虽经劫住，称量不减。云何凡愚不解于我秘密之说，于一切法作刹那想？”
　　大慧菩萨复白佛言：“世尊常说：‘六波罗蜜若得满足，便成正觉。’何等为六？云何满足？”
　　佛言：“大慧，波罗蜜者，差别有三，所谓世间、出世间、出世间上上。
　　“大慧，世间波罗蜜者，谓诸凡愚著我、我所，执取二边，求诸有身，贪色等境；如是修行檀波罗蜜、持戒、忍辱、精进、禅定，成就神通，生于梵世。
　　“大慧，出世间波罗蜜者，谓声闻、缘觉执著涅槃，希求自乐，如是修习诸波罗蜜。
　　“大慧，出世间上上波罗蜜者，谓菩萨摩诃萨于自心二法，了知唯是分别所现，不起妄想，不生执著，不取色相，为欲利乐一切众生，而恒修行檀波罗蜜；于诸境界不起分别，是则修行尸波罗蜜；即于不起分别之时，忍知能取所取自性，是则名为羼提波罗蜜；初中后夜勤修匪懈，随顺实解，不生分别，是则名为毗梨耶波罗蜜；不生分别，不起外道涅槃之见，是则名为禅波罗蜜；以智观察，心无分别，不堕二边，转净所依而不坏灭，获于圣智内证境界，是则名为般若波罗蜜。”
　　尔时，世尊重说颂曰：
　　“愚分别有为，空无常刹那，
　　分别刹那义，如河灯种子。
　　一切法不生，寂静无所作，
　　诸事性皆离，是我刹那义。
　　生无间即灭，不为凡愚说，
　　无间相续法，诸趣分别起。
　　无明为其因，心则从彼生，
　　未能了色来，中间何所住？
　　无间相续灭，而有别心起，
　　不住于色时，何所缘而生？
　　若缘彼而起，其因则虚妄，
　　因妄体不成，云何刹那灭？
　　修行者正受，金刚佛舍利，
　　及以光音宫，世间不坏事。
　　如来圆满智，及比丘证得，
　　诸法性常住，云何见刹那？
　　乾城幻等色，何故非刹那？
　　大种无实性，云何说能造？”
大乘入楞伽经卷第六变化品第七
　　尔时，大慧菩萨摩诃萨，复白佛言：“世尊，如来何故授阿罗汉阿耨多罗三藐三菩提记？何故复说，无般涅槃法众生得成佛道？又何故说，从初得佛至般涅槃，于其中间不说一字？又言如来常在于定，无觉无观？又言佛事皆是化作？又言诸识刹那变坏？又言金刚神常随卫护？又言前际不可知而说有般涅槃？又现有魔及以魔业？又有余报，谓旃遮婆罗门女、孙陀利外道女，及空钵而还等事；世尊既有如是业障，云何得成一切种智？既已成于一切种智，云何不离如是诸过？”
　　佛言：“谛听！当为汝说。大慧，我为无余涅槃界故，密劝令彼修菩萨行。此界他土有诸菩萨，心乐求于声闻涅槃，令舍是心进修大行，故作是说。又变化佛与化声闻而授记别，非法性佛。大慧，授声闻记是秘密说。
　　“大慧，佛与二乘无差别者，据断惑障，解脱一味；非谓智障。智障要见法无我性乃清净故。烦恼障者，见人无我，意识舍离，是时初断藏识习灭；法障解脱，方得永净。大慧，我依本住法作是密语，非异前佛后更有说，先具如是诸文字故。大慧，如来正知，无有妄念，不待思虑然后说法；如来久已断四种习，离二种死，除二种障。
　　“大慧，意及意识、眼识等七，习气为因，是刹那性，离无漏善非流转法。
　　“大慧，如来藏者，生死流转及是涅槃苦乐之因；凡愚不知，妄著于空。
　　“大慧，变化如来，金刚力士常随卫护，非真实佛。真实如来，离诸限量，二乘、外道所不能知，住现法乐，成就智忍，不假金刚力士所护。一切化佛不从业生，非即是佛，亦非非佛。譬如陶师众事和合而有所作；化佛亦尔，众相具足而演说法，然不能说自证圣智所行之境。
　　“复次，大慧，诸凡愚人见六识灭，起于断见；不了藏识，起于常见。大慧，自心分别，是其本际故不可得；离此分别，即得解脱。四种习断，离一切过。”
　　尔时，世尊重说颂言：
　　“三乘及非乘，无有佛涅槃，
　　悉授如来记，说离众过恶。
　　成就究竟智，及无余涅槃，
　　诱进怯劣人，依此密意说。
　　诸佛所得智，演说如是道，
　　唯此更非余，故彼无涅槃。
　　欲色有诸见，如是四种习，
　　意识所从生，藏意亦在中。
　　见意识眼等，无常故说断，
　　迷意藏起常，邪智谓涅槃。”
断食肉品第八
　　尔时，大慧菩萨摩诃萨，复白佛言：“世尊，愿为我说食不食肉，功德、过失。我及诸菩萨摩诃萨知其义已，为未来、现在报习所熏食肉众生而演说之，令舍肉味，求于法味，于一切众生起大慈心，更相亲爱如一子想，住菩萨地，得阿耨多罗三藐三菩提；或二乘地暂时止息，究竟当成无上正觉。世尊，路迦耶等诸外道辈，起有无见，执著断常，尚有遮禁不听食肉；何况如来应正等觉，大悲含育，世所依怙，而许自他俱食肉耶？善哉！世尊，具大慈悲，哀愍世间，等观众生犹如一子，愿为解说食肉过恶、不食功德，令我及与诸菩萨等，闻已奉行，广为他说。”
　　尔时，大慧菩萨重说颂言：
　　“菩萨摩诃萨，志求无上觉，
　　酒肉及与葱，为食为不食？
　　愚夫贪嗜肉，臭秽无名称，
　　与彼恶兽同，云何而可食？
　　食者有何过？不食有何德？
　　惟愿最胜尊，为我具开演。”
　　尔时，佛告大慧菩萨摩诃萨言：“大慧，谛听！谛听！善思念之，吾当为汝分别解说。大慧，一切诸肉有无量缘，菩萨于中当生悲愍，不应啖食！我今为汝说其少分。
　　“大慧，一切众生从无始来，在生死中轮回不息，靡不曾作父母、兄弟、男女眷属乃至朋友、亲爱侍使，易生而受鸟兽等身，云何于中取之而食？大慧，菩萨摩诃萨，观诸众生同于己身，念肉皆从有命中来，云何而食？大慧，诸罗刹等闻我此说，尚应断肉，况乐法人！大慧，菩萨摩诃萨，在在生处，观诸众生皆是亲属，乃至慈念如一子想，是故不应食一切肉。
　　“大慧，衢路市肆诸卖肉人，或将犬、马、人、牛等肉，为求利故而贩鬻之；如是杂秽，云何可食？大慧，一切诸肉皆是精血污秽所成，求清净人云何取食？
　　“大慧，食肉之人，众生见之悉皆惊怖，修慈心者云何食肉？大慧，譬如猎师及旃陀罗，捕鱼、网鸟诸恶人等，狗见惊吠，兽见奔走，空飞水住一切众生，若有见之咸作是念：‘此人气息犹如罗刹，今来至此，必当杀我。’为护命故悉皆走避。食肉之人亦复如是，是故菩萨为修慈行，不应食肉。
　　“大慧，夫食肉者，身体臭秽，恶名流布，贤圣善人不用亲狎，是故菩萨不应食肉。
　　“大慧，夫血肉者，众仙所弃，群圣不食，是故菩萨不应食肉。
　　“大慧，菩萨为护众生信心，令于佛法不生讥谤，以慈愍故不应食肉。大慧，若我弟子食啖于肉，令诸世人悉怀讥谤，而作是言：‘云何沙门修净行人，弃舍天仙所食之味，犹如恶兽食肉满腹游行世间，令诸众生悉怀惊怖，坏清净行，失沙门道？是故当知，佛法之中无调伏行。’菩萨慈愍为护众生，令不生于如是之心，不应食肉。
　　“大慧，如烧人肉，其气臭秽，与烧余肉等无差别，云何于中有食不食？是故一切乐清净者，不应食肉。
　　“大慧，诸善男女，冢间、树下、阿兰若处寂静修行，或住慈心，或持咒术，或求解脱，或趣大乘；以食肉故，一切障碍不得成就。是故菩萨欲利自他，不应食肉。
　　“大慧，夫食肉者，见其形色则已生于贪滋味心；菩萨慈念一切众生犹如己身，云何见之而作食想？是故菩萨不应食肉。
　　“大慧，夫食肉者，诸天远离，口气常臭，睡梦不安，觉已忧悚，夜叉恶鬼夺其精气，心多惊怖，食不知足，增长疾病，易生疮癣，恒被诸虫之所唼食，不能于食深生厌离。大慧，我常说言：‘凡所食啖，作子肉想！’余食尚然，云何而听弟子食肉？大慧，肉非美好，肉不清净，生诸罪恶，败诸功德，诸仙圣人之所弃舍，云何而许弟子食耶？若言许食，此人谤我！
　　“大慧，净美食者，应知则是粳米、粟米、大小麦豆、酥油、石蜜，如是等类，此是过去诸佛所许，我所称说。我种性中诸善男女，心怀净信，久植善根，于身命财不生贪著，慈愍一切犹如己身，如是之人之所应食；非诸恶习虎狼性者心所爱重。
　　“大慧，过去有王，名师子生，耽著肉味，食种种肉，如是不已遂至食人，臣民不堪悉皆离叛，亡失国位受大苦恼。
　　“大慧，释提桓因处天王位，以于过去食肉余习，变身为鹰而逐于鸽。我时作王，名曰尸毗，愍念其鸽，自割身肉以代其命。大慧，帝释余习，尚恼众生，况余无惭常食肉者！当知食肉自恼恼他，是故菩萨不应食肉。
　　“大慧，昔有一王乘马游猎，马惊奔逸入于山险，既无归路，又绝人居。有牝师子与同游处，遂行丑行，生诸子息。其最长者，名曰班足，后得作王，领七亿家，食肉余习非肉不食；初食禽兽，后乃至人，所生男女悉是罗刹；转此身已，复生师子、豺狼、虎、豹、雕、鹫等中，欲求人身终不可得，况出生死涅槃之道？
　　“大慧，夫食肉者，有如是等无量过失，断而不食获大功德。凡愚不知如是损益，是故我今为汝开演，凡是肉者，悉不应食。
　　“大慧，凡杀生者多为人食，人若不食亦无杀事，是故食肉与杀同罪。奇哉！世间贪著肉味，于人身肉尚取食之，况于鸟兽有不食者？以贪味故广设方便，罝罗网罟处处安施，水陆飞行皆被杀害；设自不食，为贪价直而作是事。
