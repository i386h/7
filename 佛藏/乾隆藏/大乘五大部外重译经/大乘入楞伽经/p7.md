<!-- { "loadSidebar": true } -->
　　“云何观察义禅？谓知自共相人无我已，亦离外道自他俱作，于法无我诸地相义随顺观察，是名观察义禅。
　　“云何攀缘真如禅？谓若分别无我有二是虚妄念，若如实知，彼念不起，是名攀缘真如禅。
　　“云何诸如来禅？谓入佛地，住自证圣智三种乐，为诸众生作不思议事，是名诸如来禅。”
　　尔时，世尊重说颂言：
　　“愚夫所行禅，观察义相禅，
　　攀缘真如禅，如来清净禅。
　　修行者在定，观见日月形，
　　波头摩深险，虚空火及画，
　　如是种种相，堕于外道法，
　　亦堕于声闻，辟支佛境界。
　　舍离此一切，住于无所缘，
　　是则能随入，如如真实相。
　　十方诸国土，所有无量佛，
　　悉引光明手，而摩是人顶。”
　　尔时，大慧菩萨摩诃萨，复白佛言：“世尊，诸佛如来所说涅槃，说何等法名为涅槃？”
　　佛告大慧：“一切识自性习气，及藏识意、意识见习转已，我及诸佛说名涅槃，即是诸法性空境界。
　　“复次，大慧，涅槃者，自证圣智所行境界，远离断常及以有无。云何非常？谓离自相共相诸分别故。云何非断？谓去来现在一切圣者自证智所行故。
　　“复次，大慧，大般涅槃不坏不死。若死者，应更受生；若坏者，应是有为。是故涅槃不坏不死，诸修行者之所归趣。
　　“复次，大慧，无舍无得故，非断非常故，不一不异故，说名涅槃。
　　“复次，大慧，声闻、缘觉知自共相，舍离愦闹，不生颠倒，不起分别，彼于其中生涅槃想。
　　“复次，大慧，有二种自性相。何者为二？谓执著言说自性相、执著诸法自性相。执著言说自性相者，以无始戏论执著言说习气故起；执著诸法自性相著，以不觉自心所现故起。
　　“复次，大慧，诸佛有二种加持持诸菩萨，令顶礼佛足，请问众义。云何为二？谓令入三昧，及身现其前，手灌其顶。大慧，初地菩萨摩诃萨蒙诸佛持力故，入菩萨大乘光明定；入已，十方诸佛普现其前身语加持，如金刚藏及余成就如是功德相菩萨摩诃萨者是。大慧，此菩萨摩诃萨蒙佛持力入三昧已，于百千劫集诸善根，渐入诸地，善能通达治所治相；至法云地，处大莲华微妙宫殿，坐于宝座，同类菩萨所共围绕，首戴宝冠，身如黄金瞻葡，华色如盛满月，放大光明；十方诸佛舒莲华手，于其座上而灌其顶，如转轮王太子受灌顶已而得自在。此诸菩萨亦复如是，是名为二。诸菩萨摩诃萨为二种持之所持故，即能亲见一切诸佛，异则不能。
　　“复次，大慧，诸菩萨摩诃萨，入于三昧现通说法，如是一切皆由诸佛二种持力。大慧，若诸菩萨离佛加持能说法者，则诸凡夫亦应能说。大慧，山林草树、城郭宫殿及诸乐器如来至处，以佛持力尚演法音，况有心者！聋盲喑哑，离苦解脱。大慧，如来持力有如是等广大作用。”
　　大慧菩萨复白佛言：“何故如来以其持力，令诸菩萨入于三昧，及殊胜地中手灌其顶？”
　　佛言：“大慧，为欲令其远离魔业诸烦恼故，为令不堕声闻地故，为令速入如来地故，令所得法倍增长故，是故诸佛以加持力持诸菩萨。大慧，若不如是，彼菩萨便堕外道及以声闻、魔境之中，则不能得无上菩提，是故如来以加持力摄诸菩萨。”
　　尔时，世尊重说颂言：
　　“世尊清净愿，有大加持力，
　　初地十地中，三昧及灌顶。”
　　尔时，大慧菩萨摩诃萨，复白佛言：“世尊，佛说缘起，是由作起，非自体起；外道亦说：‘胜性、自在、时、我、微尘，生于诸法。’今佛世尊，但以异名说作缘起，非义有别。世尊，外道亦说：‘以作者故，从无生有。’世尊亦说：‘以因缘故，一切诸法本无而生，生已归灭。’如佛所说：‘无明缘行，乃至老死。’此说无因，非说有因。世尊说言：‘此有故彼有。’若一时建立，非次第相待者，其义不成。是故外道说胜，非如来也。何以故？外道说因，不从缘生而有所生；世尊所说，果待于因，因复待因，如是展转成无穷过。又此有故彼有者，则无有因。”
　　佛言：“大慧，我了诸法唯心所现，无能取所取，说此有故彼有，非是无因及因缘过失。大慧，若不了诸法唯心所现，计有能取及以所取，执著外境若有若无，彼有是过，非我所说。”
　　大慧菩萨复白佛言：“世尊，有言说故，必有诸法。若无诸法，言依何起？”
　　佛言：“大慧，虽无诸法，亦有言说。岂不现见龟毛、兔角、石女儿等，世人于中皆起言说！大慧，彼非有非非有，而有言说耳！大慧，如汝所说，有言说故有诸法者，此论则坏。
　　“大慧，非一切佛土皆有言说。言说者，假安立耳！大慧，或有佛土瞪视显法，或现异相，或复扬眉，或动目睛，或示微笑、嚬呻、謦欬、忆念、动摇，以如是等而显于法。大慧，如不瞬世界、妙香世界及普贤如来佛土之中，但瞪视不瞬，令诸菩萨获无生法忍，及诸胜三昧。
　　“大慧，非由言说而有诸法。此世界中蝇蚁等虫，虽无言说，成自事故。”
　　尔时，世尊重说颂言：
　　“如虚空兔角，及与石女儿，
　　无而有言说，妄计法如是。
　　因缘和合中，愚夫妄谓生，
　　不能如实解，流转于三有。”
　　尔时，大慧菩萨摩诃萨，复白佛言：“世尊，所说常声，依何处说？”
　　佛言：“大慧，依妄法说；以诸妄法，圣人亦现，然不颠倒。大慧，譬如阳焰、火轮、垂发、乾闼婆城、梦幻、镜像，世无智者生颠倒解，有智不然，然非不现。大慧，妄法现时，无量差别，然非无常。何以故？离有无故。云何离有无？一切愚夫种种解故。如恒河水有见不见，饿鬼不见，不可言有；余所见故，不可言无。圣于妄法，离颠倒见。大慧，妄法是常，相不异故。非诸妄法有差别相，以分别故而有别异，是故妄法其体是常。大慧，云何而得妄法真实？谓诸圣者，于妄法中不起颠倒，非颠倒觉。若于妄法有少分想，则非圣智；有少想者，当知则是愚夫戏论，非圣言说。
　　“大慧，若分别妄法是倒非倒，彼则成就二种种性，谓圣种性、凡夫种性。大慧，圣种性者，彼复三种，谓声闻、缘觉、佛乘别故。大慧，云何愚夫分别妄法生声闻乘种性？所谓计著自相共相。大慧，何谓复有愚夫分别妄法成缘觉乘种性？谓即执著自共相时，离于愦闹。大慧，何谓智人分别妄法而得成就佛乘种性？所谓了达一切唯是自心分别所见，无有外法。大慧，有诸愚夫分别妄法种种事物，决定如是，决定不异，此则成就生死乘性。大慧，彼妄法中种种事物，非即是物，亦非非物。
　　“大慧，即彼妄法，诸圣智者心意意识、诸恶习气、自性法转依故，即说此妄名为真如。是故真如离于心识，我今明了显示此句。离分别者，悉离一切诸分别故。”
　　大慧菩萨白言：“世尊，所说妄法为有、为无？”
　　佛言：“如幻，无执著相故。若执著相体是有者，应不可转，则诸缘起应如外道说作者生。”
　　大慧又言：“若诸妄法同于幻者，此则当与余妄作因。”
　　佛言：“大慧，非诸幻事为妄惑因，以幻不生诸过恶故，以诸幻事无分别故。大慧，夫幻事者，从他明咒而得生起，非自分别过习力起，是故幻事不生过恶。大慧，此妄惑法，唯是愚夫心所执著，非诸圣者。”
　　尔时，世尊重说颂言：
　　“圣不见妄法，中间亦非实，
　　以妄即真故，中间亦真实。
　　若离于妄法，而有相生者，
　　此还即是妄，如翳未清净。
　　“复次，大慧，见诸法非幻无有相似，故说一切法如幻。”
　　大慧言：“世尊，为依执著种种幻相，言一切法犹如幻耶？为异依此执著颠倒相耶？若依执著种种幻相，言一切法犹如幻者，世尊，非一切法悉皆如幻。何以故？见种种色相不无因故。世尊，都无有因令种种色相显现，如幻。是故，世尊，不可说言依于执著种种幻相，言一切法与幻相似。”
　　佛言：“大慧，不依执著种种幻相，言一切法如幻。大慧，以一切法不实，速灭如电，故说如幻。大慧，譬如电光，见已即灭；世间凡愚悉皆现见一切诸法，依自分别自共相现亦复如是，以不能观察无所有故，而妄计著种种色相。”
　　尔时，世尊重说颂言：
　　“非幻无相似，亦非有诸法，
　　不实速如电，如幻应当知。”
　　尔时，大慧菩萨摩诃萨，复白佛言：“世尊，如佛先说，一切诸法皆悉无生，又言如幻，将非所说前后相违？”
　　佛言：“大慧，无有相违。何以故？我了于生即是无生，唯是自心之所见故；若有、若无一切外法，见其无性本不生故。大慧，为离外道因生义故，我说诸法皆悉不生。大慧，外道群聚共兴恶见，言从有无生一切法，非自执著分别为缘。大慧，我说诸法非有无生，故名无生。
　　“大慧，说诸法者，为令弟子知依诸业摄受生死，遮其无有断灭见故。大慧，说诸法相犹如幻者，令离诸法自性相故。为诸凡愚堕恶见欲，不知诸法唯心所现，为令远离执著因缘生起之相，说一切法如幻如梦。彼诸愚夫执著恶见欺诳自他，不能明见一切诸法如实住处。
　　“大慧，见一切法如实处者，谓能了达唯心所现。”
　　尔时，世尊重说颂言：
　　“无作故无生，有法摄生死，
　　了达如幻等，于相不分别。
　　“复次，大慧，我当说名、句、文身相。诸菩萨摩诃萨善观此相，了达其义，疾得阿耨多罗三藐三菩提，复能开悟一切众生。
　　“大慧，名身者，谓依事立名，名即是身，是名名身。句身者，谓能显义决定究竟，是名句身。文身者，谓由于此能成名句，是名文身。复次，大慧，句身者，谓句事究竟。名身者，谓诸字名各各差别，如从阿字乃至呵字。文身者，谓长短高下。复次，句身者，如足迹，如衢巷中人畜等迹；名谓非色四蕴，以名说故；文谓名之自相，由文显故。是名名、句、文身。此名、句、文身相，汝应修学。”
　　尔时，世尊重说颂言：
　　“名身与句身，及字身差别，
　　凡愚所计著，如象溺深泥。
　　“复次，大慧，未来世中有诸邪智恶思觉者，离如实法，以见一异、俱不俱相，问诸智者。彼即答言：‘此非正问。’谓色与无常，为异为不异；如是涅槃诸行，相所相、依所依、造所造、见所见、地与微尘、智与智者，为异为不异，如是等不可记事次第而问。世尊说此当止记答。愚夫无智非所能知，佛欲令其离惊怖处，不为记说。大慧，不记说者，欲令外道永得出离作者见故。
