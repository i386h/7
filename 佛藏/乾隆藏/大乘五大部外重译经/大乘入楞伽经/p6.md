<!-- { "loadSidebar": true } -->
　　佛言：“大慧，菩萨摩诃萨具四种法，成大修行。何者为四？谓观察自心所现故，远离生住灭见故，善知外法无性故，专求自证圣智故。若诸菩萨成此四法，则得名为大修行者。
　　“大慧，云何观察自心所现？谓观三界，唯是自心；离我、我所，无动作、无来去；无始执著过习所熏；三界种种色行名言系缚；身资所住，分别随入之所显现。菩萨摩诃萨如是观察自心所现。
　　“大慧，云何得离生住灭见？所谓观一切法如幻梦生，自他及俱皆不生故，随自心量之所现故，见外物无有故，见诸识不起故，及众缘无积故，分别因缘起三界故。如是观时，若内、若外一切诸法皆不可得，知无体实，远离生见，证如幻性，即时逮得无生法忍，住第八地，了心意意识、五法、自性、二无我境，转所依止，获意生身。”
　　大慧言：“世尊，以何因缘名意生身？”
　　佛言：“大慧，意生身者，譬如意去速疾无碍，名意生身。大慧，譬如心意于无量百千由旬之外，忆先所见种种诸物，念念相续疾诣于彼，非是其身及山河石壁所能为碍；意生身者亦复如是，如幻三昧、力通自在、诸相庄严，忆本成就众生愿故，犹如意去生于一切诸圣众中，是名菩萨摩诃萨得远离于生住灭见。
　　“大慧，云何观察外法无性？谓观察一切法，如阳焰、如梦境、如毛轮，无始戏论种种执著，虚妄恶习为其因故。如是观察一切法时，即是专求自证圣智。
　　“大慧，是名菩萨具四种法成大修行，汝应如是勤加修学。”
　　尔时，大慧菩萨摩诃萨，复请佛言：“愿说一切法因缘相，令我及诸菩萨摩诃萨了达其义，离有无见，不妄执诸法渐生、顿生。”
　　佛言：“大慧，一切法因缘生有二种，谓内及外。外者，谓以泥团、水、杖、轮、绳、人功等缘和合成瓶；如泥瓶，缕叠、草席、种芽、酪酥悉亦如是，名外缘前后转生。内者，谓无明、爱、业等生蕴界处法，是为内缘起，此但愚夫之所分别。
　　“大慧，因有六种，谓当有因、相属因、相因、能作因、显了因、观待因。大慧，当有因者，谓内外法作因生果。相属因者，谓内外法作缘生果，蕴种子等。相因者，作无间相，生相续果。能作因者，谓作增上而生于果，如转轮王。显了因者，谓分别生能显境相，如灯照物。观待因者，谓灭时相续断，无妄想生。
　　“大慧，此是愚夫自所分别，非渐次生，亦非顿生。何以故？大慧，若顿生者，则作与所作无有差别，求其因相不可得故。若渐生者，求其体相亦不可得；如未生子，云何名父？诸计度人，言以因缘、所缘缘、无间缘、增上缘等，所生、能生互相系属次第生者，理不得成，皆是妄情执著相故。大慧，渐次与顿皆悉不生，但有心现身资等故，外自共相皆无性故，唯除识起自分别见。大慧，是故应离因缘所作和合相中渐、顿生见。”
　　尔时，世尊重说颂言：
　　“一切法无生，亦复无有灭，
　　于彼诸缘中，分别生灭相。
　　非遮诸缘会，如是灭复生，
　　但止于凡愚，妄情之所著。
　　缘中法有无，是悉无有生，
　　习气迷转心，从是三有现。
　　本来无有生，亦复无有灭，
　　观一切有为，譬如虚空华。
　　离能取所取，一切迷惑见，
　　无能生所生，亦复无因缘，
　　但随世俗故，而说有生灭。”
大乘入楞伽经卷第三集一切法品第二之三
　　尔时，大慧菩萨摩诃萨，复白佛言：“世尊，愿为我说言说分别相心法门。我及诸菩萨摩诃萨善知此故，通达能说、所说二义，疾得阿耨多罗三藐三菩提，令一切众生于二义中而得清净。”
　　佛言：“大慧，有四种言说分别相，所谓相言说、梦言说、计著过恶言说、无始妄想言说。大慧，相言说者，所谓执著自分别色相生；梦言说者，谓梦先所经境界，觉已忆念，依不实境生；计著过恶言说者，谓忆念怨仇先所作业生；无始妄想言说者，以无始戏论妄执习气生。是为四。”
　　大慧复言：“世尊，愿更为说言语分别所行之相，何处、何因、云何而起？”
　　佛言：“大慧，依头、胸、喉、鼻、唇、齶、齿舌和合而起。”
　　大慧复言：“世尊，言语、分别，为异、不异？”
　　佛言：“大慧，非异、非不异。何以故？分别为因，起言语故。若异者，分别不应为因；若不异者，语言不应显义。是故非异，亦非不异。”
　　大慧复言：“世尊，为言语是第一义？为所说是第一义？”
　　佛告大慧：“非言语是，亦非所说。何以故？第一义者，是圣乐处，因言而入，非即是言。第一义者，是圣智内自证境，非言语分别智境，言语分别不能显示。大慧，言语者，起灭、动摇展转因缘生；若展转缘生，于第一义不能显示。第一义者，无自他相；言语有相，不能显示。第一义者，但唯自心，种种外想悉皆无有，言语分别不能显示。是故，大慧，应当远离言语分别。”
　　尔时，世尊重说颂言：
　　“诸法无自性，亦复无言说，
　　不见空空义，愚夫故流转。
　　一切法无性，离语言分别，
　　诸有如梦化，非生死涅槃。
　　如王及长者，为令诸子喜，
　　先示相似物，后赐真实者。
　　我今亦复然，先说相似法，
　　后乃为其演，自证实际法。”
　　尔时，大慧菩萨摩诃萨，复白佛言：“世尊，愿为我说离一异、俱不俱、有无非有无、常无常等，一切外道所不能行，自证圣智所行境界，远离妄计自相共相，入于真实第一义境，渐净诸地入如来位，以无功用本愿力故，如如意宝普现一切无边境界，一切诸法皆是自心所见差别。令我及余诸菩萨等于如是等法，离妄计自性、自共相见，速证阿耨多罗三藐三菩提，普令众生具足圆满一切功德。”
　　佛言：“大慧，善哉！善哉！汝哀愍世间，请我此义，多所利益，多所安乐。大慧，凡夫无智不知心量，妄习为因，执著外物，分别一异、俱不俱、有无非有无、常无常等一切自性。
　　“大慧，譬如群兽为渴所逼，于热时焰而生水想，迷惑驰趣，不知非水；愚痴凡夫亦复如是，无始戏论分别所熏，三毒烧心，乐色境界，见生住灭，取内外法，堕一异等执著之中。
　　“大慧，如乾闼婆城非城非非城，无智之人无始时来，执著城种妄习熏故，而作城想；外道亦尔，以无始来妄习熏故，不能了达自心所现，著一异等种种言说。
　　“大慧，譬如有人梦见男女、象马、车步、城邑、园林种种严饰，觉已忆念彼不实事。大慧，汝意云何？如是之人，是黠慧不？”
　　答言：“不也。”
　　“大慧，外道亦尔，恶见所噬，不了唯心，执著一异、有无等见。
　　“大慧，譬如画像无高无下，愚夫妄见作高下想；未来外道亦复如是，恶见熏习，妄心增长，执一异等自坏坏他。于离有无无生之论亦说为无，此谤因果，拔善根本，应知此人分别有无起自他见，当堕地狱。欲求胜法，宜速远离。
　　“大慧，譬如翳目见有毛轮，互相谓言此事希有，而此毛轮非有非无，见不见故；外道亦尔，恶见分别，执著一异、俱不俱等，诽谤正法，自陷陷他。
　　“大慧，譬如火轮实非是轮，愚夫取著，非诸智者；外道亦尔，恶见乐欲，执著一异、俱不俱等，一切法生。
　　“大慧，譬如水泡似玻瓈珠，愚夫执实，奔驰而取，然彼水泡非珠非非珠，取不取故；外道亦尔，恶见分别，习气所熏，说非有为生，坏于缘有。
　　“复次，大慧，立三种量已，于圣智内证，离二自性法，起有性分别。大慧，诸修行者，转心意识，离能所取，住如来地自证圣法，于有及无，不起于想。大慧，诸修行者，若于境界起有无执，则著我、人、众生、寿者。
　　“大慧，一切诸法自相共相，是化佛说，非法佛说。大慧，化佛说法，但顺愚夫所起之见，不为显示自证圣智三昧乐境。
　　“大慧，譬如水中有树影现，彼非影非非影、非树形非非树形；外道亦尔，诸见所熏不了自心，于一异等而生分别。
　　“大慧，譬如明镜无有分别，随顺众缘现诸色像，彼非像非非像而见像非像，愚夫分别而作像想；外道亦尔，于自心所现种种形像，而执一异、俱不俱相。
　　“大慧，譬如谷响，依于风、水、人等音声和合而起，彼非有非无，以闻声非声故；外道亦尔，自心分别熏习力故，起于一异、俱不俱见。
　　“大慧，譬如大地无草木处，日光照触焰水波动，彼非有非无，以倒想非想故；愚痴凡夫亦复如是，无始戏论恶习所熏，于圣智自证法性门中，见生住灭、一异、有无、俱不俱性。
　　“大慧，譬如木人及以起尸，以毗舍阇机关力故，动摇运转云为不绝，无智之人取以为实；愚痴凡夫亦复如是，随逐外道起诸恶见，著一异等虚妄言说。
　　“是故，大慧，当于圣智所证法中，离生住灭、一异、有无、俱不俱等一切分别。”
　　尔时，世尊重说颂言：
　　“诸识蕴有五，犹如水树影，
　　所见如幻梦，不应妄分别。
　　三有如阳焰，幻梦及毛轮，
　　若能如是观，究竟得解脱。
　　譬如热时焰，动转迷乱心，
　　渴兽取为水，而实无水事。
　　如是识种子，动转见境界，
　　如翳者所见，愚夫生执著。
　　无始生死中，执著所缘覆，
　　退舍令出离，如因榍出榍。
　　幻咒机所作，浮云梦电光，
　　观世恒如是，永断三相续。
　　此中无所有，如空中阳焰，
　　如是知诸法，则为无所知。
　　诸蕴如毛轮，于中妄分别，
　　唯假施设名，求相不可得。
　　如画垂发幻，梦乾闼婆城，
　　火轮热时焰，实无而见有。
　　如是常无常，一异俱不俱，
　　无始系缚故，愚夫妄分别。
　　明镜水净眼，摩尼妙宝珠，
　　于中现色像，而实无所有。
　　心识亦如是，普现众色相，
　　如梦空中焰，亦如石女儿。
　　“复次，大慧，诸佛说法离于四句，谓离一异、俱不俱及有无等建立诽谤。大慧，诸佛说法，以谛、缘起、灭道、解脱而为其首，非与胜性、自在、宿作、自然、时、微尘等而共相应。大慧，诸佛说法，为净惑、智二种障故，次第令住一百八句无相法中，而善分别诸乘地相，犹如商主善导众人。
　　“复次，大慧，有四种禅。何等为四？谓愚夫所行禅、观察义禅、攀缘真如禅、诸如来禅。
　　“大慧，云何愚夫所行禅？谓声闻、缘觉诸修行者，知人无我，见自他身骨锁相连，皆是无常、苦、不净相；如是观察坚著不舍，渐次增胜至无想灭定，是名愚夫所行禅。
