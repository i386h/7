<!-- { "loadSidebar": true } -->
　　又法欲得大验时。于遮文茶像前。以种种香华然灯供养。穿一火坑方圆一肘。坑中画作莲花形。烧桑木柴一百八段。诵咒一遍一度投着火中。又烧苏酪粳米石蜜荞麦华芥子安悉香等。如是一千八遍。能令咒师得大珍宝。若能日日作此法。天神欢喜恒具大验。不为鬼神之所恼乱。所有行人诵遮文茶咒。不得食胡芹胡椒胡姜胡豆胡荽。以上五种皆不得食。若人食者令人失验。
　　又遮文茶印咒移肿法第四十八
　　以左右二手。中指以下三指各屈成卷。二头指头相拄。二大指各捻中指侧成卷。三指各背相着咒曰。
　　唵(一)遮文茶(二)伊利弥利(三)莎诃(四)
　　受此法印。预前七日持斋戒已。当大斋日对佛像前。烧沉水香供养已竟。阴诵此咒二十一遍。次当叩齿二十一下。后阴唱杀。受持以后任意用之。男左女右。若禁男时。用左头指捻肿上讫。即取一骨书此骨头。着地。面上作肿移字。即诵前咒二十一遍。次当叩齿二十一遍。口阴唱杀。即将患人近树边立。以左头指书于树上。应时即移着于树上。大有神验。遮文茶咒功能略竟。
　　一切毗那夜迦法印咒第四十九
　　以二小指二无名指。相钩向内。即以二中指竖相叉。又以二头指各竖附中指。以二大指亦竖附近头指侧。大指来去咒曰。
　　唵(一)薄迦啰准(去音)茶(二)阿地波多曳(三)莎(去)诃(四)
　　是法印咒。若作大都法坛之时。作此印咒唤入供养。一切欢喜。
　　又毗那夜迦咒法第五十
　　咒曰。
　　那(上音)谟毗那夜迦(上音)写(一)诃悉知(二合)目佉(上音)写跢侄他(三)阿知耶(二合)(四)那知耶(二合)(五)殊播帝耶(六)乌悉昙(二合去)卑耶(二合)(七)悉婆(二合)巴钵耶(八)跛途萨耶(九)娑梨跛迟(十)莎诃(十一句)
　　欲作此法。先须造像。或用白腊及铜木等。若灌若刻作其形像。夫妇二身令相抱立。各长五寸七寸亦得。二身并作象头人身。其造像直不得还价。造其像已。白月一日于净室内。用净牛粪摩作圆坛。随意大小。当取一升清胡麻油。用上咒文咒其净油一百八遍。即暖其油。以净铜器盛着暖油。然后将像放着油中。安置坛内。用净铜匙若铜杓等。[戀-心+廾]油灌其二像身顶一百八遍。以后日日更咒旧油一百八遍。一日之中七遍灌之。平旦四遍日中三遍共成七遍。如是作法乃至七日。随心所愿即得称意。正灌油时数数发愿。复用苏蜜和麨作团。及萝卜根并一盏酒。如是日别新新供养。一切善事随意成就。一切灾祸悉皆消灭。其所献食必须自食。始得气力。
　　调和毗那夜迦法印咒第五十一
　　作帝殊罗施印。以二小指无名指。相叉于掌内。竖二中指头相捻。以二头指。各加中指背第一节下半分许。即是唤一切天。大指来去咒曰。
　　唵(一)铄睹噜(二)波啰摩驮儞曳(三)莎诃(四)
　　调毗那夜迦法。但是诵咒人。梦中惊怖见诸畜生恶境界等。当知是毗那夜迦鬼王嗔。梦中觉已。即惭愧乞。莫嗔明日自有饮食劳谢。谢法以水摩地作二肘水坛。圆如盘大亦得。取蒸饼五颗萝卜根三颗。火烧熟。有华着华。并烧白胶熏陆香等安于坛中。咒师坛西面向东坐。诵大自在天咒一百八遍已。口云惭愧好去。如是语已。坛中杂物盘盛。出门向西弃却。西北亦得。口云。
　　萨婆药叉啰阇　阿蔼舍诃　娑钵阇伽车。
　　作是语已弃却即归。
　　大自在天咒曰。
　　唵(一)毗跢啰萨尼(二)波啰末唎达尼(三)嗔达尼(四)频达尼(五)莎诃(六)
　　诵一百八遍。即心欢喜。非但梦中但觉有魔事。即作前法定好。
　　一切药叉法印咒第五十二
　　以右手四指。向下钩左手四指。其二大指直努。二大指来去咒曰。
　　唵(一)俱毗啰(二)莎(去音)诃(三)
　　是法印咒。若作大都法坛之时。作此印咒唤入供食。一切欢喜。
　　一切罗刹法印咒第五十三
　　以右手大指。捻小指无名指甲上。余三指皆竖。大指来去咒曰。
　　唵(一)渴伽阿(二合)地波多曳(二)莎诃(三)
　　是法印咒。若作大都法坛之时。作此印咒唤入供养。一切欢喜。
　　尔时诸佛。见是天龙八部诸鬼神王药叉罗刹乾闼婆阿素洛等。各献神咒多诸利益。成就希有大功德已。而告众言我皆印可。不违本愿任为方便。护持正法。不得轻慢我等正教。怜愍一切众生之类。尔时诸天王等蒙佛印可。皆大欢喜一时作礼。心无退转成就第一最胜功德。
佛说陀罗尼集经卷第十三佛说诸佛大陀罗尼都会道场印品
　　如是我闻。一时佛在舍卫国祇树给孤独园。与大阿罗汉众及诸菩萨摩诃萨。并诸金刚及诸眷属天龙八部六师外道人非人等。共会演说诸陀罗尼三昧神咒法印坛等秘密法藏。利益一切。
　　尔时会中有一菩萨。名十一面观世音菩萨。并诸眷属从座而起。偏袒右肩右膝着地。合掌恭敬五体投地。顶礼佛足礼佛足已。却坐一面而白佛言。世尊诸佛慈悲善为方便。对诸圣众。说是总持三昧神咒法印坛等秘密法藏。从昔过去及现住世。十方一切恒沙佛等。皆因此法。得成圣果。是诸徒众深心乐着得未曾有。便于会中各说法咒而助护念。我等闻是心生欢喜。又有都会道场法坛。功德成就。度脱一切诸众生等速得成佛。若有沙门若婆罗门若优婆塞优婆夷诸善男子善女人等。虽心爱乐欲学受持一切诸佛及菩萨等说陀罗尼神咒法印。皆未曾入我都会坛。亦未能了秘密决法显之名字而得证成。恐有辄作法印等者。惧诸烦恼侵扰身心。如是人等不会我意轻而妄作。致使众魔动念。散乱咒力无效。是故我今欲护沙门及婆罗门并天人等。欲令洞达一切诸佛说圆具法无挂碍故。大众闻已实称非妄。佛言善哉善哉速为我说。而说偈言。
　　一一诸佛土　　心多乐着法
　　广引秘密藏　　善说巧方便
　　劝道诸众生　　慈悲自护念
　　闻是陀罗尼　　一切皆归伏
　　或有都法坛　　共会一切意
　　从佛法印可　　证成断疑惑
　　尔时一切诸佛。菩萨摩诃萨金刚眷属天龙八部药叉鬼等。闻佛说此微妙偈已。皆大欢喜心无疑惑决定成信。
　　尔时观世音菩萨。承佛威神告大众言。若有沙门若婆罗门若善男子善女人等。欲请秘密法藏要决。意欲成就及诸国王心生决定。欲求忏悔灭一切罪。愿乐见闻都大道场坛法事者。皆须预近春时三月。秋时三月。冬时三月。是上月也。就中起春三月一日。若秋九月生一日。冬十二月月生一日。如是最好第一上日。皆取上旬为始。乃至七日七夜法事总了。若欲作意成办法事。先须预访一清净所宽大院宇及有精丽大舍之处。乃至寺舍佛堂之所。乃于露地作之亦得。定知处已。至其白月一日平旦。阿阇梨与诸弟子。香汤洗浴着新净衣。将诸香华至其处所。阿阇梨把跋折罗。应当问彼诸弟子言。汝等必能决定。受我诸佛等说秘密法藏。不生疑惑不。徒众答言。我等于佛法中。决定诚信不生疑惑(如是重重三问三答)徒众答已。然后阿阇梨手印香炉及净水等。用马头印印其净水咒三七遍。而把香炉胡跪烧香。仰启一切诸佛般若菩萨金刚天等。及与一切冥圣业道。今此地者是我之地。我今欲立七日七夜都大道场法坛之会。供养一切十方世界恒沙佛等。一切般若波罗蜜多。一切大地诸菩萨众金刚天等。仰请诸佛领诸徒众。决定一切秘密法藏不可思议大法门故。取诸证成。我今欲作护身结界供养法事。在此院内东西南北四维上下。所有一切恶神鬼等。皆出去我结界之所七里之外。若善神鬼我佛法中有利益者。随意而住。作此语已。
　　次用前水右绕。遍洒道场之地。次即作前军茶利法一度结界。其结界印咒。如军茶利部中所说更无别法。当结界时。任阿阇梨心。摽远近宽窄为界。其法坛量。若为帝王一百二十肘。若受法坛方十六肘十二肘等。若忏悔坛及治病坛皆作水坛。四肘以下一肘以上悉得通用。其肘长短。随其咒师臂肘长短以为量数。其地皆须方面齐等。若作水坛。亦不须择日月时节。其地随得。净处即作。平正地面。即须香埿涂其地上。即成坛法。仍须四角竖摽为记。若作大坛。如前结界四角竖摽。摽记已竟。唤人掘地出其恶土。若得上地掘去一磔。若得次地掘出一肘。若得下地掘出三肘。悉除其中骨发炭灰瓦砾礓石树根草木糠等恶物。尽诸恶物到好实地。然后将好土来。发底一度以香水[打-丁+巿]一度。着土。即用杵筑筑令平满。必须坚鞭。若得基高最为第一次第二日于晨朝时。阿阇梨及诸弟子。香汤洗浴着新净衣。四五弟子随阿阇梨入道场中。用力驱使庄严道场。其外威仪。四门四角皆须威严。门别各着一双神王。又左右厢悬神王幡。门门四口悬杂彩幡三十六口。门别如是。其幡新好长八尺者。四角各悬一神王幡。悬杂彩幡。门别四口(其幡竿亦准此)若在舍中唯开前后二门。前门两边着神王像。一双相对。后门两边亦着神王一双相对(皆新好者)其道场门左右两相。各竖四橛。绳子围绕。绳围之内以香泥涂为护净界。其中拟着一切供养。
　　次阿阇梨更作一度军茶利法结界毕已。即作种种香埿一瓮。用柳枝搅。以诵般若大心咒咒曰。
　　跢侄他(一)揭(去音下同)帝揭帝(二)波罗揭帝(三)波罗僧揭帝(四)菩提(五)莎诃(六)
