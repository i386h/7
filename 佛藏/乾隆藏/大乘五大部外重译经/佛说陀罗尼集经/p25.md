<!-- { "loadSidebar": true } -->
　　复次更有画作像法。取净白褺。不得截割。请一画师最巧能者。勿违其价。香汤洒浴着新净衣。与受八戒。日日如是。于清净处作一水坛。纵广四肘(水坛之法如余部说)咒师护身结界毕已。与彼护身。于其坛中。烧种种香散种种华供养已讫。于此坛内画作菩萨。其菩萨身。长佛一搩(长短正当次人一肘)总有四面。中菩萨面极令端正作慈悲颜。颜色赤白头发纯青。左边一面作大嗔怒黑色之面。狗牙上出头发使竖如火焰色。右边一面作大笑颜。赤白端正似菩萨面。头发纯青。三面头上各戴天冠及着耳珰。其天冠上。有一化佛结加趺坐。中面顶上作碧马头。仍令合口。菩萨项下着宝璎珞。项背圆光数重色作。左手屈臂。手当乳前把红莲华。其莲华与菩萨头齐。正临左髆。其华台上作一化佛。着绯袈裟结加趺坐项背有光。右手仰掌五指皆伸。臂肘平屈。其手掌擎真陀摩尼(唐云如意珠也)。其珠团圆如作白色。赤色光焰围绕其珠。于其右手。正当珠下雨种种宝。其左髆上着弊耶(二合)迦啰者摩(二合唐云虎皮)如着只支。当右腋下掩皮结带。更用虎皮缦其胯上。以外臂钏天衣裙等。皆如余处画菩萨法。如令菩萨端身正立红莲华上。空悬宝伞盖菩萨头。其上空中画作种种天音乐具。两边空中须陀会天舞蹈供养。画此像时用香汁画。皮胶不当用。
　　马头观世音菩萨受法坛
　　若有沙门若婆罗门诸善男子善女人等。意欲受持菩萨法者。准前应作四肘坛法。当觅胜地清净之所扫洒清净。复以香水牛粪泥地。悬于种种杂色幡盖宝铃佩镜。并诸金银种种间错严饰道场其道场。中立五色坛。纵广四肘。先下白色。次黄次赤次青次黑。而作四门。其坛中心作莲华座。安置马头观世音像。正当东门作莲华座。安十一面菩萨。正当北门作莲华座。安八臂观世音。其坛南方更无华座。作八龙王。何等为八。一名难陀龙王。二名婆素鸡龙王。三名德叉迦龙王。四名羯固吒龙王。五名般摩龙王。六名摩诃般摩龙王。七名商佉波罗龙王。八名鸠利迦龙王。此八龙王唯以糠米乳糜供养。以外余者种种饮食供养亦得然。四十五灯。先唤八个龙王安置。用马头菩萨身印来去咒曰。
　　唵(一)阇(去音)耶毗阇(去音)耶(二)阿瑟吒(二合)那(去音)伽啰阇那(三)阿罗阇那(四)莎诃(五)
　　其坛西门如近南畔。安一火炉。以胡麻人稻谷华等。酥蜜相和竟诵菩萨心咒。咒前和物一遍。咒已投火中烧。一一如是。乃至满足一千八遍已。次请中心马头菩萨。次请北方八臂观世音菩萨。用菩萨身印法来去咒曰。
　　唵(一)夜势夜输担(二)莎诃(三)
　　次请东方十一面菩萨。用华座印来去。安置座已。散种种华烧诸名香。沉水薰陆栴檀香等而供养之。咒师一日不食如不忍饥唯得食酥香汤洒浴着新净衣。入道场中而作供养。常得观世音菩萨忆念。亦于一切菩萨法中皆悉有验。若欲论议。当作此坛而供养者。皆得胜上不被他难。亦能难他。若病难差。作此坛已病无不差。若被毒药毒虫虎等之所伤者。若诵前咒无有不差。用酥木佉子(唐云芸台)捣以为末。极令微细。用酪(作酪残汁也)汁和。如和麨法。用马头观世音心咒。咒三七遍。与其病人空腹服之。腹内所有一切毒虫悉皆吐出。亦兼通用军茶利法结界供养(以下诸菩萨法)
诸大菩萨法会印咒品　当部(印有九咒有十)
　　大势至菩萨法身印第一
　　反叉后二指于掌中。竖二中指头相拄。以二食指。于中指背少屈。各捻中指头。以二大指并掩。在右中指中节上。大指来去。
　　又大势至菩萨法印咒第二
　　以二小指。[打-丁+必]于二无名指背。竖二无名指头相拄。又竖二中指头相拄。以二食指。各[打-丁+必]在中指背头相拄。以二大指并头。屈入中指下节边。大指来去咒曰。
　　唵(一)跋折啰(二)婆折唎尼(三)瞿吒瞿致尼(四)盘陀盘陀(五)诃那诃那(六)驮迦驮迦(七)钵遮钵遮(八)呜吽[打-丁+巿](九)莎诃(十)
　　是法印咒等。若有人能受持印咒。每月十五日香汤洒浴着新净衣。作法诵咒者。速证阿毗跋致。若更建立道场。日日香华供养。其福胜彼。
　　文殊师利菩萨法印咒第三
　　反钩二无名指右压左。在于掌中合腕。二小指二中指直竖头相拄。二头指曲。各捻中指背上节上。头指来去咒曰。
　　唵(一)婆鸡陀那(去音)么(二)莎诃(三又本无莎诃)
　　此文殊师利印。六字咒功能。我今欲说。若有持此咒欲成就者。或食乳或食乳糜。或食菜或食果子食乳。应食此食。日别三时香汤洒浴。谓入五更以后为初时。日中以后是第二时。黄昏以后至初夜为第三时。于此三时各一度洒浴。时别各着一具净衣。是故亦须三具净衣。诵咒令满六十万遍。此为最初承事供养文殊师利。
　　又若欲受持成就验者。先须画作文殊师利菩萨之像。其画像法。取好白褺勿令有毛发。亦不得割断卢缕。其彩色中不得用胶。应以香汁和画。其文殊师利之像莲华座上结加趺坐。其右手画作说法手。左手正当胸上仰着。画其像身作童子形。身黄金色。白色天衣遮脐以下。余身皆露。首戴天冠身佩璎珞。臂印钏等众事庄严。其左厢画观世音像。其身白银色。璎珞天衣庄严身分。极令华饰。莲华座上结加趺坐。左手执白拂。其右厢画普贤菩萨像。其身金色。璎珞衣服庄严身分。极令华饰。莲华座上结加趺坐。右手执白拂。正当文殊师利之上于。虚空中两边各。作首陀会天。手执华鬘。在空云内唯现半身。手垂华鬘。于其文殊师利像下右边。画作受持咒者。右膝着地手执香炉。其文殊师利等下。遍画作池水。其菩萨像两边。各画作山峰形。其画师自从起首欲画之时。日日与受八关斋戒。香汤洒浴着新净衣。然后画作。乃至画了。当觅有佛舍利塔处。即安文殊师利像。在塔东面。像面向西。若无大塔。应以小塔安置文殊师利像后以面向西。设种种香华种种饮食及果子等。三时供养。其道场内然于酥灯。作其道场要须预觅寂静之处。咒师唯令一人供给。若正在道场诵咒之时。所须香华饮食等供。弹指而索不得出言。布置种种诸供具已。取沉水香。截长二指一千八段。点都嚧瑟迦(二合)油(唐云酥合香是)烧于无烟佉陀罗炭。若无以紫姜木替。取前沉香。点前油中咒一遍已投火中烧。如是乃至尽千八段。一夜将晓明相出时。行者即见文殊师利。所有求愿皆悉满足。除淫欲事。以外所求悉皆不违行者所愿。
　　又法当于像前取栴檀香。截长二指一千八段。还依前法咒火中烧。昼夜供养。是时文殊师利。即自现身当为说法。所有身患皆悉除愈。得菩萨地而得自在。
　　又法当于像前。以瞿摩夷涂地。散众名华烧种种香。行者于涂地场内一边坐。诵咒满足一百八遍。如是乃至经于一月。得大聪明。悉能记持一切经论。
　　又法日日随心常诵莫忘。定受业报亦令销灭。
　　又法若日别能诵满一百八遍。临命终时决定得见文殊师利。随心所愿皆得受生。文殊师利为欲利益诸众生故。诸功能中略说少分。复次是法印咒。若有人患恶疮恶病。取龙脑香沉香甘松香多伽罗香栋树皮。是五种物总捣为末。以牛胆和而作团已竟。然后阴干。欲用之时日中暴干。仍以净布覆其药上。勿令见日。当以前印印其药上。亦以前咒咒药。满足一百八遍。更作小丸如弹丸大。于大盘中盛水和竟。用涂疮上。二十一遍涂之即差。若腹中有病。取淘粳米水。和煎药服。二十一度其病即差。
　　弥勒菩萨法印咒第四
　　反叉后二指于掌中。以二食指各在中指背。令头着中指甲下。以二大指竖捻二中指上节文。其二中指相离一寸半许。开头指来去。
　　又弥勒菩萨法身印咒第五
　　准前释迦金轮印。唯改开二中指。头相去一寸半许。头指来去咒曰。
　　唵(一)妹夷帝[口　　梨](二合)(二)妹夷帝[口　　梨](二合)(三)妹怛啰(二合)摩那(上音)西(四)妹怛啰(二合)三皤鞞(五)妹怛噜(二合)婆(上音)鞞(六)莎诃(七)
　　是法印咒。若有受持诸佛菩萨金刚天等印咒法者。日日洒浴入道场中。诵咒作印。即得一切佛菩萨等皆悉欢喜。
　　地藏菩萨法身印咒第六
　　仰两手。二头指二无名指。各相钩右压左。二大指各屈在掌中。以二中指各屈。押二大指甲上。二小指又各屈在掌中。大指来去咒曰。
　　唵(一)波啰(二合)末(平音)驮儞(二)莎诃(三)
　　又地藏菩萨印第七
　　合两腕。二大指直竖。屈二头指压二大指头。二中指直竖。以二无名指。各[打-丁+必]于中指背上。二小指开直竖。是法印咒。若有人每以白月十四日黑月十四日。香汤洒浴。立地端身并两脚已。而作此印诵咒护身。灭罪疗病大好有验。
　　普贤菩萨法身印咒第八
　　准前佛品帝殊啰施顶印。上唯改开二中指。头指来去咒曰。
　　唵(一)跋提[口　　禮](二合下同二)跋提[口　　禮](三)苏跋提[口　　禮](四)跋陀啰(二合)跋智(五)盏陀啰(六)毗摩(去音)礼(七)莎诃(八)
　　是法印咒。若有人能于白月八日十三日十五日。香汤洗浴。独自房内不听他入。面向东胡跪当作此印至心诵咒二十一遍。发露忏悔得灭众罪。
　　若以此咒。咒一切药二十一遍。用而服之身常无病。若常诵是咒。在在处处一切欢喜。
　　普贤菩萨为坐禅人却神鬼魔咒第九
　　咒曰。
　　那谟啰(上音)怛那(二合)跢啰(二合)夜耶(一)那谟阿[口　　梨]耶三曼陀跋达啰(去二合)耶(二)菩提萨埵(去音)耶(三)摩诃萨埵(去音)耶(四)摩诃迦嚧尼迦(去音)耶(五)跢侄他(六)跋提[口　　禮](七)摩诃跋提[口　　禮](八)阿底(都儞反)跋提[口　　禮](九)鼻(上音)伽(上音)多啰阇西(十)摩诃鼻(上音)伽(上音)多啰阇西(十一)莎诃(十二)
　　受持法者。烧熏陆香沉水香檀香等。供养普贤菩萨。于白月一日。对佛像前诵一千遍。若欲入定先诵七遍。即入定心住亦不惊动。
　　见普贤菩萨咒第十
　　咒曰。
　　那谟阿[口　　梨]耶三曼陀跋达啰(去二合)夜(一)菩提萨埵(去音)耶(二)摩诃萨埵(去音)耶(三)跢侄他(四)頞啰(上音)茶(徒皆反五)羯啰(上音)茶(六)阿啰(上音)茶(七)羯啰(上音)茶(八)莎诃(九)
　　此陀罗尼。昼三夜三。六时至心诵念不忘。悉皆销灭五逆重罪。
