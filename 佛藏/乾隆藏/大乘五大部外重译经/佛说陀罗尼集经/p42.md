<!-- { "loadSidebar": true } -->
　　功德天下食印第七
　　右中指以下三指。仰竖向上。以右大指。捻头指上节侧。左中指以下三指把拳。左头指少曲向上。以左大指。捻中指中节侧。二手各仰磔开合腕(用大咒)
　　功德天令疗病家闹印第八
　　右手大指。屈在掌上。头指以下四指。把拳拳头向上。以左手握右手腕上。大指案在腕背之上。若人每日以结此印。散华供养珍宝自至。
　　功德天心印第九
　　左右无名指小指。反叉在掌。竖二中指头相拄。以二食指头。各捻中指上节背。并竖二大指。
　　功德天供养印第十
　　左右小指相叉掌中。右压左。屈二无名指。握二小指。指头向身。竖二中指少曲。头离一分。二头指亦竖。指头离四寸。并竖二大指。各捻二无名中节背。
　　功德天欢喜印第十一
　　准前华身印。惟改二头指。于二中指背后。压甲上少许。当胸前咒曰。
　　支不帝梨那(一)阿支不帝梨那(二)弥耆帝梨那(三)乌苏帝梨那(四)若副多帝梨那(五)[馬　　斤]苏帝梨那(六)莎诃(七)
　　若有官事当结此印。
　　功德天令咒师家人闹印。每日结此印。散华供养珍宝自至。
　　又功德天心印第十二
　　准前欢喜印。二头指于二大指甲上。二中指竖直。少屈头相拄咒曰。
　　那耆富嚧卢(一)忧多罗富卢(二)龙若呼娑富楼(三)忧稗叉富卢(四)阿罗耆富卢(五)毗梨帝那富卢(六)殊知富卢(七)莎诃(八)
　　是灌顶章句。必定吉祥真实不虚。等行众生及中善根。应当受持读诵通利。七日七夜受持八戒。朝暮净心。香华供养十方诸佛。当为己身及诸众生。回向具足阿耨多罗三藐三菩提。作是誓愿。令我所求皆得吉祥。自于所居房舍屋宅。净洁扫除。若自住处若阿兰若处。以香泥涂地。烧微妙香。敷净好座。以种种华香布散其地。以待于我。我于尔时。如一念顷入其室宅。即坐其座。从此日夜。令此居家若村邑若僧房若露处。无所乏少。若钱若金若珍宝若牛羊若谷米。一切所须即得具足。悉受快乐。若能以己所作善根最胜之分。回与我者。我当终身不违其人。于所住处。至心护念。随心所求。令得成就。并当至心礼如是等诸佛世尊。其名曰宝胜如来。无垢炽宝光明王相如来。金焰光明如来。金百光明照藏如来。金山宝盖如来。金焰光相如来。大炬如来。宝相如来。亦应敬礼信相菩萨。金光明菩萨。金藏菩萨。常悲菩萨。法上菩萨。亦应礼敬东方阿閦如来。南方宝相如来。西方无量寿佛。北方微妙声佛。
　　功德天像法
　　取未嫁女年十五者。织绢一丈四尺。用功德天大身咒。咒黄牛尿一千八遍以尿洒其绢面上。从月八日至十四日。净好泥地。作四肘水坛。取释迦像一躯。安置坛中。供养种种香华饮食。然灯五盏。唤一画师上好手者。日日与受八戒斋。清净洒浴。亦与画师作护身印。先共画师断其功力。随所须者。咒师不得违价。其像身长一肘。一尺三寸五分。除其光座。更须高大亦弥精好。用薰陆香沉水香白檀香乳汁。和彩色。不得用诸皮胶。以功德天华身咒。咒其彩色。取五罐水着坛中心及四角。于坛门前作三七人斋。若无者七人乃至三人亦得。其功德天像。身端正赤白色二臂。画作种种缨络环钏耳珰天衣宝冠。天女左手持如意珠。右手施咒无畏。宣台上坐。左边画梵摩天。手执宝镜。右边画帝释天。如散华供养天女。背后各画一七宝山。于天像上作五色云。云上安六牙白象。象鼻绞马脑瓶。瓶中倾出种种宝物。罐于功德天顶上。天神背后画百宝华林。头上画作千叶宝盖。盖上作诸天伎乐散华供养。其像底下右边。复画作咒师形。着鲜白衣。手把香炉。胡跪供养。于白素紬上坐。以上功德天像法竟。
　　又一像法。劫宾木作一天女形。身长一寸。咒师从正月一日洗浴。当于像前设种种供养。日日更加上好供具。如是至十五日满足。所欲求者皆得称意。欲散坛时。于坛中心烧阿波末唎伽草(此云牛膝草是)若欲作法时。正月三月七月。当以此月入坛。天女欢喜。余月并不得。若欲伏大力鬼时。先烧阿唎瑟迦(二合)柴(此云木患子是)
　　又法咒君杜噜香(薰陆香是)尼俱陀树叶。种种香华。又以黄牛苏然灯。每恒如是。取前件花果。诵咒一百八遍。一遍一度掷着火中。一日三度十五日满足出道场讫。一切财宝种种衣裳。五谷丰盈无所乏少。
　　又法所有病人身上一切痛处。皆以乌羊毛绳。结作二十一结。系安痛处即得除愈。又法向病人床底。每夜烧摩那屎啰(此云雄黄)并白芥子盐等。鬼闻药气。而身劈裂退散驰走。
　　又法取瞿嚧者那(此云牛黄)须曼华(此云相思是)捣为末咒之一百八遍。涂着额上前。一切障难自然散灭。
　　又法取丁香叶龙脑。捣为末咒之一千八遍。用涂心上。又取一分以绯袋宬之安顶上。一切众生见者爱敬念。
　　若欲令怨家病时。当于功德天像前。立一肘水坛。坛门边烧却陀啰木(此云紫檀木是)又取市死人臂骨。野芥子。诃梨勒。烧作灰。乳汁和。画作彼怨人形像。咒师诵咒。以右手把刀。左手执持。作嗔心诵咒一百八遍。又以左脚蹋画人心上二十一遍咒时加吽[打-丁+巿]。
　　又法咒师若欲得一切众生自来供养者。当于功德天像前。立二肘水坛。当坛西门。穿一肘火坑。咒师于坛门南坐。右手把方盐一百八颗。一颗咒一遍。掷火炉中。如是十五日。一日三时一时一千八遍。并烧酥蜜白胶沉水苏合香等。百味饮食自来供养。咒师无所乏少。又法若欲得见功德天者。当诣一大莲花池可。以左手执香炉。入莲华池。于其池中摘取一华。咒之一遍还掷着水中。如是满一万遍讫。尔时功德天当于七宝座。以自相好水中出现。尔时行者以银钵。满中盛龙脑香水。于其出处以水泼之。于是功德天而作是言。子欲令我作何等物。尔时行者即答。功德天神减少分施我。作是语已。功德天即自还去。于后行者去处。皆值财宝。求者称意。种种随心终不乏少。
　　又法取贳弥木(此云狗杞是也)寸截一百八段。咒一遍掷着火中。每日三时。一时一百八遍。如是满足一百八日。于是行者。即得自悟三通智。又法或在寺中。若在房中。有舍利处。庄严道场。以功德天像。面向西着。寸截紫檀木。任婆木皮(此云苦栋)是二种物悉以酪酥蜜涂。涂一段木。咒之一遍。掷着火中。如是满一百八段乃止。一日三时如是二十一日。行者日得银钱五百文。
　　又法取优钵罗华。若无此华。取初出青莲华。舍利波尼。鞞沙多波尼。摩陀那香。摩卢伽香。摩那叱啰以上六种。等分捣作末。以雪水和作丸。丸如小枣大。于金银合子。重宬药丸依如前法日夜诵咒不息。乃至药自然动。动即以药掷着口中。行者含讫。一切见者皆大欢喜。日行三千里可无所畏。
　　又法欲得功德天每恒欢喜者。取那伽枳萨(此云龙华出昆仑山)须慰多。摩伽罗尼。三种等分捣为末。以雪水和药为丸。丸如小枣大。以金合子宬药。每日于功德天像前烧一丸。一切障难自然散灭。
　　又法以舍离沙(此云合欢)树。一肘粗如指大。以娑罗树汁。涂合欢枝上。咒师手执枝。于天像前。数数诵咒。满一百八日。天女欢喜。所有患处。以此咒杖拄之即愈。
　　又法须取谷麦小豆。咒之一遍掷着火中。令满一千八遍。一日三时。如是满足四十五日。一切家中谷麦豆。自然色别皆来聚集。又法欲除家内一切灾祸。取伽罗树枝。若无此木。取石榴枝。寸截。涂酥酪蜜咒之一遍。着火中烧满一千八遍。一切灾祸自然除灭。又法为除家内一切灾障。每月八日十五日。炭灰二物和酪。咒之一百八遍散宅四方。当宅中立诵咒一千八遍。一切恶鬼不敢前进。咒师欲得天女欢喜者。于像前作四肘水坛。坛中心穿一肘火坑。深七寸。画作十二叶莲华形。于中烧紫檀木桑木。柴长一肘。各一束。如是每日三度。于像前烧之。种种供养。并烧酥酪粳。米华荞麦华。诵大身咒至十万遍。依如此法。天女欢喜恒具大验。诵此咒不得行欲。诵此咒者得无所畏。若阿须轮鬼神龙神无能害者。说此咒已。阿难及诸比丘。皆前为佛作礼而退。此功德天女法竟。
佛说陀罗尼集经卷第十二(诸天卷下)诸天等献佛助成三昧法印咒品
　　一时佛在毗富罗山大众会中。说诸金刚陀罗尼印秘密法藏神咒坛法。于是会中。有梵天王及天帝释摩醯首罗。日天月天星天地天四天大王火天等俱。是诸天王各有无量诸眷属。俱共会说法。叉有无量天龙八部诸大鬼神药叉罗刹诸眷属等。闻是金刚神通自在法咒功能。各大惊怕莫知走处。佛语止止汝等莫怕。此金刚法藏大有利益。汝等谛听我为汝等。说诸利益方便之事。
　　尔时天龙八部众等。闻佛说已心生欢喜。各各惭愧悔诸罪过。从座而起五体投地。头面礼敬前白佛言。世尊我等眷属各有一百一十二大将。一一大将各领四万药叉眷属。一一药叉各领四百万亿鬼神。相共游行娑婆世界。满诸国土常伺人便。贪食血肉为诸横难。纵暴天下破坏正法。欺诳三宝恒作不善。我等愚痴不知诸佛慈悲。怜愍一切众生多诸利益。我等眷属各各不觉心口失念。发大誓愿归佛法僧。同诸天等献是神咒助护三宝。不敢违教从佛印可。对佛菩萨金刚等前。结诸要誓。我等从众所领眷属。在在处处如有寺舍道场。讲说大乘法轮。及有诵持陀罗尼藏神咒印者。所住之处若有恼乱。反加残害不相拥护。我等眷属即同欺犯负于三宝。我等皆当未来之世。誓愿不得成佛道果。愿佛证明印可法咒。我等亦当同诸佛等利益一切。
　　大梵摩天法印咒第一
　　仰右手掌。直申小指头指。屈无名指中指中节。头并向上竖之。大指附于头指侧上。大指来去咒曰。
　　唵(一)输噜(二合)致(二)悉弥哩(三合)致(三)陀啰(上音)尼(四)鸣吽诃(上音五)
　　是法印咒。若有人等受持此法。修习是咒。供养梵天。欲得验者。日日洗手面讫。先胡跪地。于左腋中以侠澡罐。罐口向前。即以左手作此印已。写澡罐水。盛印掌中。口近其掌。咒水三遍自饮水讫。又更印中盛水。以拭自口诵咒三遍。又印中盛水咒之三遍。即用水泮自右脚上。次泮左脚上。复以右手大指无名指。捺自两眼两鼻口中右耳左耳竟。向自头上过手放之。若是好事。以头指。入中指头大指两指之间。即以头指向外放之。出声弹指。若是恶事。即以大指中指相捻。出声弹指。作此法者。种种得验。作法即成。论义得胜。若作都大道场之时。亦作印咒唤梵天。人助护供养。如能日日诵咒。供养一切佛等。一切有验。
　　帝释天法印咒第二
