<!-- { "loadSidebar": true } -->
　　尔时释提桓因白佛言。世尊。譬如贾客主入于宝洲。其人所见皆是宝物。如是成就不可思议功德者。有所乐说皆是法宝。所乐说者皆是实际。所乐说者。于诸法中无所贪着不着彼我。所乐说者。皆是真实无有颠倒。所乐说者。过去际空。未来际不可得。现在际不起见。所乐说者。不信解者得信解。信解者得解脱。所乐说者。破增上慢。无增上慢者自说所作已办。所乐说者。魔不得便。所听法者超度魔事。所乐说者。未生善法令生。已生善法令得增长。所乐说者。已生诸烦恼令断。未生诸烦恼令不生。所乐说者。未大庄严者令大庄严。已大庄严者令不退转。所乐说者。不断灭诸法而护佛法。世尊。以是乐说。能降伏一切外道。所以者何。一切野干不能于师子王前自现其身。况闻其吼。世尊。一切外道诸论议师。不能堪忍无上师子之吼。亦复如是(八幅尔时佛告下丹为梵行牢强精进品第二十)。
　　尔时不退转天子谓释提桓因。憍尸迦。所言师子吼。师子吼者为何谓耶。答言。若行者说法无所贪着。是名师子吼。若行者贪着所见而有所说。是野干鸣。不名师子吼。起诸邪见故。天子。汝当复说所以为师子吼者。天子言。憍尸迦。有所说法乃至如来尚不贪着。何况余法。是名师子吼。又憍尸迦。如说修行名师子吼。决定说法名师子吼。说法无畏名师子吼。又憍尸迦。若行者为不生不灭不出故说法名师子吼。若为无垢无净无合无散故说法名师子吼。又憍尸迦。师子吼名决定说一切法无我无众生。师子吼名决定说诸法空。师子吼名守护法故而有所说。师子吼名作是愿言我当作佛灭一切众生苦恼。师子吼名于清净所须物中少欲知足。师子吼名常能不舍阿兰若住处。师子吼名行施唱导。师子吼名不舍持戒。师子吼名等心怨亲。师子吼名常行精进不舍本愿。师子吼名能除烦恼。师子吼名以智慧善知所行。说是师子吼法时。三千大千世界六种震动。百千伎乐不鼓自鸣。其大光明普照天地。百千诸天踊跃欢喜言。我等闻不退转天子说师子吼法。于阎浮提再见转法轮。时佛微笑。诸佛常法若微笑时。若干百千种。青黄赤白红紫等光。从口中出普照无量无边世界。上过梵世蔽日月光。还绕身三匝从顶相入。于是思益梵天向佛合掌。以偈赞曰。
　　度一切慧最胜尊　　悉知三世众生行
　　智慧功德及解脱　　唯愿演说笑因缘
　　佛慧无量无障碍　　声闻缘觉所不及
　　知众生心随意说　　愿最上尊说笑缘
　　佛光可乐净无秽　　普照天人蔽日月
　　须弥铁围及众山　　愿无比尊说笑缘
　　大圣寂然离嗔恨　　天人瞻仰无厌足
　　一切皆蒙得快乐　　愿为分别笑因缘
　　通达诸法空无我　　水沫云露梦所见
　　水中月影虚空相　　愿以妙音说笑缘
　　离分别想诸邪见　　了空无相及无作
　　常乐禅定寂然法　　愿说放此净光缘
　　不著文字言音声　　说不依法及众生
　　彼各自谓为我说　　愿神通智说笑缘
　　佛为医王灭众病　　那罗廷力救世者
　　趣舍灯明究竟道　　天人供养说笑缘　
梵行牢强精进品第二十
　　尔时佛告思益梵天。汝见是不退转天子不。唯然已见。梵天。此不退转天子从今已后。过三百二十万阿僧祇劫。当得作佛号须弥灯王如来应供正遍知明行足善逝世间解无上士调御丈夫天人师佛世尊。世界名妙化。劫名梵叹。其佛国土以阎浮檀金琉璃为地。纯以菩萨为僧。无诸魔怨。所须之物应念即至。佛寿无量不可计数。于是思益梵天。谓不退转天子。如来今已授仁者记。天子言。梵天。如与如法性受记。与我受记亦复如是。思益言。如法性不可授记。天子言。如法性不可授记者。当知一切菩萨受记亦复如是。思益言。若如来不与汝记。汝于过去诸佛所则为空住梵行。天子言。若无所住是住梵行。思益言。云何无住而住梵行。答言。若不住欲界。不住色界。不住无色界。是住梵行。又梵天。若行者不住我。不住众生。不住寿命者。不住人者。是住梵行。以要言之。若不住法。不住非法。是住梵行。又问。梵行者有何义。答言。住不二道是梵行义。又问。住不二道为住何所。答言。住不二道是即不住一切诸法。所以者何。众贤圣无所住。不取于法能度诸流。又问。云何为修道。答言。不堕有。不堕无。亦不分别是有是无。习如是者名为修道。又问。以何法修道。答言。不以见闻觉知法。不以得不以证。于一切法无相无示。名为修道。又问。何谓菩萨牢强精进。答言。若菩萨于诸法不见一相。不见异相。是名菩萨牢强精进大庄严也。于诸法不坏法性故。于诸法无著无断无增无减。不见垢净出于法性。是名菩萨第一精进。所谓身无所起。心无所起。于是世尊赞不退转天子。善哉善哉。赞已语思益梵天言。如此天子所说。身无所起。心无所起。是为第一牢强精进。梵天。我念宿世一切所行。牢强精进持戒头陀。于诸师长供养恭敬。在空闲处专精行道读诵多闻。愍念众生给其所须。一切难行苦行殷勤精进。而过去诸佛不见授阿耨多罗三藐三菩提记。所以者何。我住身口心。起精进相故。梵天。我后得如天子所说牢强精进故。燃灯佛授我记言。汝于来世当得作佛号释迦牟尼。是故梵天。若菩萨。疾欲受记。应当修习如是牢强精进。谓于诸法不起精进相。世尊。何等是不起相精进。佛言。三世等空精进。是名不起相精进。世尊。云何为三世等空精进。佛言。过去心已灭。未来心未至。现在心无住。若法灭不复更起。若未至即无生相。若无住即住实相。又实相亦无有生。若法无生则无去来今。若无去来今者则从本已来性常不生。是名三世等空精进。能令菩萨疾得受记。梵天。菩萨成就如是法忍者。能了达一切法无所舍。是名檀波罗蜜。了达一切法无漏。是名尸波罗蜜。了达一切法无伤。是名羼提波罗蜜。了达一切法无所起。是名毗梨耶波罗蜜。了达一切法平等。是名禅波罗蜜。了达一切法无所分别。是名般若波罗蜜。若菩萨如是了达则于诸法无增无减无正无邪。是菩萨虽布施不求果报。虽持戒无所贪着。虽忍辱知内外空。虽精进知无起相。虽禅定无所依止。虽行慧无所取相。梵天。菩萨成就如是法忍。虽示现一切所行。而无所染污。是人得世间平等相。不为利衰毁誉称讥苦乐之所倾动。出过一切世间法故。不自高不自下。不喜不戚。不动不逸。无二心离诸缘得无二法。为堕见二法众生起大悲心。为其受身而教化之。梵天。是名第一牢强精进。所谓得无我空法忍。而于众生起大悲心。为之受身说是牢强精进相。时八千菩萨得无生法忍。佛为受记。皆当得阿耨多罗三藐三菩提。各于异土得成佛道。皆同一号号坚精进。　
海喻品第二十一
　　尔时大迦叶白佛言。世尊。譬如诸大龙若欲雨时雨于大海。此诸菩萨亦复如是。以大法雨雨菩萨心。佛言。迦叶。如汝所说。诸大龙王所以不雨阎浮提者。非有吝也。但以其地不堪受故。所以者何。大龙所雨澍如车轴。若其雨者。是阎浮提及城邑聚落山林陂池。悉皆漂流如漂枣叶。是故大龙不雨大雨于阎浮提。如是迦叶。此诸菩萨所以不雨法雨于余众生者。亦无吝心。以其器不堪受如是等法。是故此诸菩萨。但于甚深智慧无量大海菩萨心中。雨如是等不可思议无上法雨。迦叶。又如大海堪受大雨澍如车轴不增不减。此诸菩萨亦复如是。若于一劫若复百劫。若听若说。其法湛然不增不减。迦叶。又如大海百川众流入其中者同一碱味。此诸菩萨亦复如是。闻种种法种种论议。皆能信解为一空味(前幅尔时大迦叶下丹本为海喻品第二十一)。
　　迦叶。又如大海澄净无垢。浊水流入即皆清洁。此诸菩萨亦复如是。净诸结恨。尘劳之垢。迦叶。又如大海甚深无底。此诸菩萨亦复如是。能思惟入无量法故。名为甚深。一切声闻辟支佛不能测故。名为无底。迦叶。又如大海集无量水。此诸菩萨亦复如是。集无量法无量智慧。是故说诸菩萨心如大海。迦叶。又如大海积聚种种无量珍宝。此诸菩萨亦复如是。入种种法门集诸法宝。种种行道出生无量法宝之聚。迦叶。又如大海有三种宝。一者少价。二者有价。三者无价。此诸菩萨所可说法亦复如是。随诸众生根之利钝令得解脱。有以小乘而得解脱。有以中乘而得解脱。有以大乘而得解脱。迦叶。又如大海渐渐转深。此诸菩萨亦复如是。向萨婆若渐渐转深。迦叶。又如大海不宿死尸。此诸菩萨亦复如是。不宿声闻辟支佛心。亦不宿悭贪毁戒嗔恚懈怠乱念愚痴之心。亦不宿我人众生之见。迦叶。又如劫尽烧时诸小陂池江河泉源在前枯竭。然后大海乃当消尽。正法灭时亦复如是。诸行小道正法先尽。然后菩萨大海之心正法乃灭。迦叶。此诸菩萨宁失身命不舍正法。汝谓菩萨失正法耶。勿造斯观。迦叶。如彼大海有金刚珠名集诸宝。乃至七日出时火至梵世。而此宝珠不烧不失。转至他方大海之中。若是宝珠在此世界。世界烧者无有是处。此诸菩萨亦复如是。正法灭时七邪法出尔。乃至于他方世界。何等七。一者外道论。二者恶知识。三者邪用道法。四者互相恼乱。五者入邪见棘林。六者不修福德。七者无有得道。此七恶出时。是诸菩萨知诸众生不可得度尔。乃至于他方佛国。不离见佛闻法。教化众生增长善根。迦叶。又如大海为无量众生之所依止。此诸菩萨亦复如是。众生依止得三种乐。人乐天乐涅槃之乐。迦叶。又如大海碱不可饮。此诸菩萨亦复如是。诸魔外道不能吞灭。于是大迦叶白佛言。世尊。大海虽深尚可测量。此诸菩萨不可测也。佛告迦叶。三千大千世界微尘犹可数知。此诸菩萨功德无量不可数也。尔时世尊欲重宣此事。而说偈言。
　　譬如大海能悉受　　一切众水无满时
　　此诸菩萨亦如是　　常求法利无厌足
　　又如大海纳众流　　一切悉归无损益
　　此诸菩萨亦如是　　听受深法无增减
　　又如大海不受浊　　浊水流入悉清净
　　此诸菩萨亦如是　　不受一切烦恼垢
　　又如大海无涯底　　此诸菩萨亦如是
　　功德智慧无有量　　一切众生不能测
　　又如大海无别异　　百川流入皆一味
　　此诸菩萨亦如是　　所听受法同一相
　　又如大海所以成　　非但为一众生故
　　此诸菩萨亦如是　　普为一切发道心
　　如海宝珠名集宝　　因是宝故有众宝
　　菩萨宝聚亦如是　　从菩萨宝出诸宝
　　如大海出三种宝　　而此大海无分别
　　菩萨说法亦如是　　三乘度人无彼此
　　又如大海渐渐深　　此诸菩萨亦如是
　　为众生故修功德　　回向甚深萨婆若
