<!-- { "loadSidebar": true } -->
　　尔时世尊。赞思益梵天。善哉善哉。能问如来如此之事。汝今谛听。善思念之。唯然世尊。愿乐欲闻。佛告思益梵天。菩萨有四法。坚固其心而不疲倦。何等四。一者于诸众生起大悲心。二者精进不懈。三者信解生死如梦。四者正思量佛之智慧。菩萨有此四法。坚固其心而不疲倦。梵天。菩萨有四法。所言决定而不中悔。何等四。一者决定说诸法无我。二者决定说诸生处无可乐者。三者决定常赞大乘。四者决定说罪福业不失。是为四。梵天。菩萨有四法。增长善根。何等为四。一者持戒。二者多闻。三者布施。四者出家。是为四。梵天。菩萨有四法。无所恐畏威仪不转。何等四。一者失利。二者恶名。三者毁辱。四者苦恼。是为四。梵天。菩萨有四法成就白法。何等四。一者教人令信罪福。二者布施不求果报。三者守护正法。四者以智慧教诸菩萨。是为四。梵天。菩萨有四法。善知从一地至一地。何等四。一者久殖善根。二者离诸过咎。三者善知方便回向。四者勤行精进。是为四。梵天。菩萨有四法。善知方便。何等四。一者顺众生意。二者于他功德起随喜心。三者悔过除罪。四者劝请诸佛。是为四。梵天。菩萨有四法。善化众生。何等四。一者常求利安众生。二者自舍己乐。三者心和忍辱。四者除舍憍慢。是为四。梵天。菩萨有四法。世世不失菩提之心。何等四。一者常忆念佛。二者所作功德常为菩提。三者亲近善知识。四者称扬大乘。是为四。梵天。菩萨有四法。能一其心而无杂行。何等四。一者离声闻心。二者离辟支佛心。三者求法无厌。四者如所闻法广为人说。是为四。梵天。菩萨有四法。善求法宝。何等四。一者于法中生宝想。以难得故。二者于法中生药想。疗众病故。三者于法中生财利想。以不失故。四者于法中生灭一切苦想。至涅槃故。是为四。梵天。菩萨有四法。善出毁禁之罪。何等四。一者得无生法忍。以诸法无来故。二者得无灭忍。以诸法无去故。三者得因缘忍。知诸法因缘生故。四者得无住忍。无异心相续故。是为四。梵天。菩萨有四法。善障烦恼。何等四。一者正忆念。二者障诸根。三者得善法力。四者独处远离。是为四。梵天。菩萨有四法。善入诸大众。何等四。一者求法不求胜。二者恭敬心无憍慢。三者惟求法利不自显现。四者教人善法不求名利。是为四。梵天。菩萨有四法。善开法施。何等四。一者守护于法。二者自益智慧亦益他人。三者行善人法。四者示人垢净。是为四。梵天。菩萨有四法。得先因力不失善根。何等四。一者见他人阙不以为过。二者于嗔怒人常修慈心。三者常说诸法因缘。四者常念菩提。是为四。梵天。菩萨有四法。不由他教而能自行六波罗蜜。何等四。一者以施导人。二者不说他人毁禁之罪。三者善知摄法教化众生。四者解达深法。是为四。梵天。菩萨有四法。能转舍禅定还生欲界。何等四。一者其心柔软。二者得诸根力。三者不舍一切众生。四者善修智慧方便之力。是为四。梵天。菩萨有四法。于诸佛法得不退转。何等四。一者受无量生死。二者供养无量诸佛。三者修行无量慈心。四者信解无量佛慧。是为四。梵天。菩萨有四法。不断佛种。何等四。一者不退本愿。二者言必施行。三者大欲精进。四者深心行于佛道。是为菩萨有四法不断佛种。说是诸四法时。二万二千天及人。皆发阿耨多罗三藐三菩提心。五千人得无生法忍。十方诸来菩萨。供养于佛所散天花。周遍三千大千世界。积至于膝。
菩萨正问品第三
　　尔时网明菩萨。问思益梵天言。佛说汝于正问菩萨中为最第一。何谓菩萨所问为正问耶。梵天言。网明。若菩萨以彼我问。名为邪问。分别法问名为邪问。若无彼我问名为正问。不分别法问名为正问。又网明。以生故问名为邪问。以灭故问名为邪问。以住故问名为邪问。若不以生故问。不以灭故问。不以住故问。名为正问。又网明。若菩萨为垢故问名为邪问。为净故问名为邪问。为生死故问名为邪问。为出生死故问名为邪问。为涅槃故问名为邪问。若不为垢净故问。不为生死出生死故问。不为涅槃故问。名为正问。所以者何。法位中无垢无净无生无死无涅槃。又网明。若菩萨为见故问。为断故问。为证故问。为修故问。为得故问。为果故问。名为邪问。若无见无断无证无修无得无果故问。名为正问。又网明。是善是不善名为邪问。是世间法是出世间法。是罪法是无罪法。是有漏法是无漏法。是有为法是无为法。如是等二法。随所依而问者名为邪问。若不见二不见不二问。名为正问。又网明。若菩萨分别佛问名为邪问。分别法。分别僧。分别众生。分别佛国。分别诸乘问。名为邪问。若于法不作一异问者。名为正问。又网明。一切法正。一切法邪。网明言。梵天。何谓一切法正一切法邪。梵天言。于诸法性无心故。一切法名为正。若于无心法中。以心分别观者。一切法名为邪。一切法离相名为正。若不信解达是离相。是即分别诸法。若分别诸法则入增上慢。随所分别皆名为邪。网明言。何谓为诸法正性。梵天言。诸法离自性离欲际。是名正性。网明言。少有能解如是正性。梵天言。是正性不一不多。网明。若有善男子善女人。能如是知诸法正性。若已知。若今知。若当知。是人无有法已得。无有法今得。无有法当得。所以者何。佛说无得无分别。名为所作已办相。若人闻是诸法正性。勤行精进。是名如说修行。不从一地至一地。若不从一地至一地。是人不在生死。不在涅槃。所以者何。诸佛不得生死。不得涅槃。网明言。佛不为度生死故说法耶。梵天言。佛所示法有度生死耶。网明言。无也。梵天言。以是因缘。当知佛不令众生出生死入涅槃。但为度妄想分别生死涅槃二相者耳。此中实无度生死至涅槃者。所以者何。诸法平等。无有往来。无出生死。无入涅槃。尔时世尊。赞思益梵天言。善哉善哉。说诸法正性。应如汝所说。说是法时。二千比丘不受诸法。漏尽心得解脱。佛告梵天。我不得生死。不得涅槃。如来虽说生死。实无有人往来生死。虽说涅槃。实无有人得灭度者。若有入此法门者。是人非生死相。非灭度相。尔时会中五百比丘。从坐而起作是言。我等空修梵行。今实见有灭度者。而言无有灭度。我等何用修道求智慧为。
　　尔时网明菩萨。白佛言世尊。若有于法生见。则于其人佛不出世。世尊。若有决定见涅槃者。是人不度生死。所以者何。涅槃名为除灭诸相。远离一切动念戏论。世尊。是诸比丘。于佛正法出家。而今堕于外道邪见。见涅槃决定相。譬如从麻出油。从酪出酥。世尊。若人于诸法灭相中求涅槃者。我说是辈皆为增上慢人。世尊。正行道者。于法不作生不作灭。无得无果。网明谓梵天言。是五百比丘。从坐起者。汝当为作方便引导其心入此法门。令得信解离诸邪见。梵天言。善男子。纵使令去至恒河沙劫。不能得出如此法门。譬如痴人畏于虚空。舍空而走。在所至处不离虚空。此诸比丘亦复如是。虽复远去不出空相。不出无相相。不出无作相。又如一人求索虚空东西驰走。言我欲得空我欲得空。是人但说虚空名字。而不得空。于空中行而不见空。此诸比丘亦复如是。欲求涅槃。行涅槃中而不得涅槃。所以者何。涅槃者但有名字。犹如虚空但有名字不可得取。涅槃亦复如是。但有名字而不可得。尔时。五百比丘。闻说是法不受诸法。漏尽心得解脱。得阿罗汉道。作是言。世尊。若人于诸法毕竟灭相中。求涅槃者。则于其人佛不出世。世尊。我等今者非凡夫。非学非无学。不在生死。不在涅槃。所以者何。佛出世故。名为远离一切动念戏论。
　　尔时长老舍利弗。谓诸比丘。汝今得正智。为己利耶。五百比丘言。长老舍利弗。我等今者得诸烦恼。不可作而作。舍利弗言。何故说此。诸比丘言。知诸烦恼实相故言得诸烦恼。涅槃是无作性。我等已证故。说不可作而作。舍利弗言。善哉善哉。汝等今者住于福田能消供养。诸比丘言。大师世尊。尚不能消诸供养。何况我等。舍利弗言。何故说此。诸比丘言。世尊知见法性。性常净故。于是思益梵天。白佛言世尊。谁应受供养。佛告梵天。不为世法之所牵者。世尊。谁能消供养。佛言。于法无所取者。世尊。谁为世间福田。佛言。不坏菩提性者。世尊。谁为众生善知识。佛言。于一切众生不舍慈心者。世尊。谁知报佛恩。佛言。不断佛种者。世尊。谁能供养佛。佛言。能通达无生际者。世尊。谁能亲近佛。佛言。乃至失命因缘不毁禁者。世尊。谁能恭敬于佛。佛言。善覆六根者。世尊。谁名财富。佛言。成就七财者。世尊。谁名知足。佛言。得出世间知慧者。世尊。谁为远离。佛言。于三界中无所愿者。世尊。谁为具足。佛言。能断一切诸结使者。世尊。谁为乐人。佛言。无贪著者。世尊。谁无贪者。佛言。知见五阴者。世尊。谁度欲河。佛言。能舍六入者。世尊。谁住彼岸。佛言。能知诸道平等者。世尊。何谓菩萨能为施主。佛言。菩萨能教众生一切智心。世尊。何谓菩萨能奉禁戒。佛言。常能不舍菩提之心。世尊。何谓菩萨能行忍辱。佛言。见心相念念灭。世尊。何谓菩萨能行精进。佛言。求心不可得。世尊。何谓菩萨能行禅定。佛言。能除身心粗相。世尊。何谓菩萨能行智慧。佛言。于一切法无有戏论。世尊。何谓菩萨能行慈心。佛言。不生众生想。世尊。何谓菩萨能行悲心。佛言。不生法想。世尊。何谓菩萨能行喜心。佛言。不生我想。世尊。何谓菩萨能行舍心。佛言。不生彼我想。世尊。何谓菩萨安住于信。佛言。信解无浊法。世尊。何谓菩萨安住于空。佛言。不着一切语言。世尊。何谓菩萨名为有惭。佛言。知见内法。世尊。何谓菩萨名为有愧。佛言。舍于外法。世尊。何谓名为菩萨遍行。佛言。能净身口意业。尔时世尊。而说偈言。
　　若身净无恶　　口净常实语
　　心净常行慈　　是菩萨遍行
　　行慈无贪着　　观不净无恚
　　行舍而不痴　　是菩萨遍行
　　若聚若空野　　及与处大众
　　威仪终不缺　　是菩萨遍行
　　知法名为佛　　知离名为法
　　知无名为僧　　是菩萨遍行
　　知多欲所行　　知恚痴所行
　　善知转此行　　是菩萨遍行
　　不依止欲界　　不住色无色
　　行如是禅定　　是菩萨遍行
　　信解诸法空　　及无相无作
　　而不尽诸漏　　是菩萨遍行
　　善知声闻乘　　及辟支佛乘
　　通达于佛乘　　是菩萨遍行
　　明解于诸法　　不疑道非道
　　憎爱心无异　　是菩萨遍行
