<!-- { "loadSidebar": true } -->
　　尔时观世音菩萨摩诃萨。说是明王真言之时。光明溥照一切如来种族秘密心陀罗尼真言曼拏罗印三昧耶。佛前莲华即自开敷。台中出现不空罥索心王清净莲华明王三面四臂。首戴宝冠冠有化佛。当中正面圆满熙怡。眉间一目。左右二面如不空罥索观世音左右面目。一手持开莲华一手执罥索。一手持宝幢一手把三叉戟。众宝璎珞耳珰环钏。天诸衣服种种庄严。相好殊特踰于诸天。无量亿千莲华台上结加趺坐。放亿俱胝百千光明。放斯光时从座而起。整理衣服合掌恭敬。顶礼双足绕佛三匝。却还本座曲躬而立瞻仰尊颜目不异顾。尔时释迦牟尼如来。谓清净莲华明王言。善哉殊特何故前立。瞻视我好欲求何愿。尔时清净莲华明王前白佛言。今于如来请授一切如来种族秘密心陀罗尼真言曼拏罗印三昧耶总持明门最上第一。佛复告言汝欲十方一切如来毗卢遮那如来一切种族秘密心陀罗尼真言曼拏罗印三昧耶灌顶受记者。汝当善听我授与汝。称汝第一。汝今授名多罗菩萨。亦名湿废多白身观世音菩萨。亦名毗俱胝观世音菩萨亦名莲华端严首菩萨。亦名计唎枳利大天神亦名金刚度底天神。亦名毗摩罗迦履天神亦名莲华眼天神。亦名金刚锁天神亦名毗利金刚天神。亦名莲华光明天神亦名成就业行天神。亦名大真言王天神亦名不空首王天神。亦名暴伽[革　　(卄/(ㄇ@人)/戊)]多天神亦名功德天神。亦名毗摩罗天神亦名无譬喻天神。亦名辩才天神亦名一髻天神。亦名千眼天神亦名千臂天神。亦名千头天神亦名不空莲华天神。亦名大宝天神亦名出一切宝天神。亦名世间自在天神亦名大明密号自在王天神。亦名大海天神亦名大天女天神。亦名一切种族坛天神亦名诵念安隐大天神。亦名种族大天神亦名端正金刚天神。亦名执轮天神亦名执钺刀天神。亦名执剑天神亦名奋怒天神。亦名奋怒王天神亦名破黑暗天神。亦名嗔面天神亦名狗牙天神。亦名赤黄色天神亦名金发天神。亦名执宝手天神亦名大地轮天神。亦名持一切物天神亦名供养水器天神。亦名种种饮食天神亦名一切最大天神。亦名涂香末香华鬘天神亦名一切遍行天神。亦名一切自在天神亦名示女相天。神亦名度脱一切天神亦名持真言天神。亦名啰惹天神亦名一切如来大种族天神。亦名大丈夫真言王天神亦名观世音菩萨白毫上出现天神。亦名宝甘露天神亦名大星光天神。亦名种种相貌天神亦名种种事业天神。清净莲华明王所授汝诸名等。若有人民每日晨朝。信解受持读诵之者。速得一切如来种族秘密心陀罗尼真言坛印三昧耶现前成就。是诸名等通入一切种族陀罗尼真言坛印三昧耶。一切天神坛神住护一切如来毗卢遮那如来。释迦牟尼如来。一切种族秘密心陀罗尼真言。曼拏罗印三昧耶中所说名字。观世音菩萨处处护持。是故说汝最胜第一。汝复授名金刚大悉地王。大莲华最胜悉地王如来种族悉地王。大曼拏罗种族悉地王大摩尼种族悉地王。不空一切曼拏罗最胜心悉地王大金刚种族顶悉地王。金刚底极悉地王金刚鬘部悉地王。金刚胜锥悉地王莲华端正殊胜悉地王。清净莲华明王所授汝诸悉地王名。若有人民信解受持读诵之者。速得此诸陀罗尼真言一切悉地王。执金刚秘密主菩萨摩诃萨。十执金刚神大自在执金刚神观守护持。以是义故。常令如法受持读诵此悉地王名者。一切如来毗卢遮那如来释迦牟尼如来。一切诸大菩萨摩诃萨众。亦常观察加被拥护。
　　尔时释迦牟尼如来。与是明王授记别时。十方大地六变震动于虚空中叆叇弥雨月光清净华。卢遮华摩诃卢遮华。曼陀罗华摩诃曼陀罗华。钵头摩华拘物头华。芬陀利华青优钵罗华。赤优钵罗华阿叔迦华。波吒罗华芬那誐华。乾陀婆利师迦华君那利华。阿底木多迦华波罗奢华。一切金华银华。宝华种种杂华海云。雨种种宝云宝雨海云。雨牛头栴檀香沉水香龙脑香郁金香种种香气海云。雨种种香水细雨海云。雨种种奇妙音声不鼓自鸣海云。雨诸衣服宝冠珠璎耳珰镮钏华鬘宝庄严具海云。雨三十三天大梵天帝释天。大自在天俱摩罗天。四天王天水天。伊首罗天摩醯首罗天。乃至九十九亿百千天子。所有宫殿衣服冠璎。宝珠镮钏涂香末香。七宝伞盖海云。满于十方叆叇弥布大作供养。释迦牟尼佛观世音菩萨。清净莲华明王诸大菩萨。执金刚秘密主菩萨摩诃萨并会大众十方所有一切刹土。一切如来一切菩萨摩诃萨一切大众。皆于空中作大神通种种变现成就之相。是诸如来一切秘密心陀罗尼真言坛印三昧耶一时显现。十方一切诸天宫殿亦皆显现。
　　尔时执金刚秘密主菩萨摩诃萨。从坐而起合掌恭敬。绕佛三匝头顶礼足。于一面立熙怡微笑。旋金刚杵复白佛言。世尊睹斯神通极空显现甚为广大。如斯神通亦皆溥洽。持真言者得大成就三昧耶门。复有一切天龙八部。缘此种族清净莲华明王神通显现。皆来集会。睹彼观世音菩萨摩诃萨清净莲华明王神通威德。出过十方尽空显炫。如斯变相以何法力。欻能十方作是显现。惟愿如来哀愍我等。当为解释除断所疑。尔时释迦牟尼如来。告执金刚秘密主菩萨摩诃萨言。谛听谛听为汝解说此大神通因缘现相。是彼观世音菩萨摩诃萨大幻化三摩地门。金刚总持等持三摩地力勇猛支三摩地门。以如是等九十九俱胝那庾多百千三摩地门。常随于身神通变现。满十方界。此等三摩地亦是不空罥索心王清净莲华明王央俱舍真言大曼拏罗印三摩地力神通变现。示现如是神通威德广大显现三摩地力。当广溥洽一切有情。修是清净莲华明王央俱舍真言名字法门。但令信解受持读诵。当见九十二殑伽沙俱胝那庾多百千微尘如来应正等觉。承事供养种种善根。等念此诸如来名号。等入此诸如来种族秘密心陀罗尼真言大曼拏罗印三昧耶会。亦等受持此诸如来种族秘密心陀罗尼真言大曼拏罗印三昧耶品。等入三世一切如来秘密心陀罗尼真言大曼拏罗印三昧耶成就之门。执金刚秘密主菩萨摩诃萨。今何因缘说此清净莲华明王具大威力。所有三世一切如来秘密心陀罗尼真言坛印法品。皆随入此明王法中。如水乳合同一体相更无别异。由斯因缘说是清净莲华明王名号。通入一切如来种族秘密心陀罗尼真言坛印三昧耶有大威德。若苾刍苾刍尼族姓男族姓女。信解受持此清净莲华明王央俱舍真言者。则等受持三世诸佛如来种族秘密心陀罗尼真言坛印三昧耶。当得三世诸佛如来戒蕴定蕴慧蕴解脱蕴成熟善根。为于三世诸佛如来而常赞叹。与不空最大成就三昧耶悉地相应。得一切如来种族秘密平等三昧耶悉地相应。得一切菩萨摩诃萨神通真言明心大三摩地神变境界相应。得大菩提心六波罗蜜庄严相应。得一切真言明王大曼拏罗印三昧耶随顺相应。此清净莲华明王央俱舍真言神通威德。又复常得一切如来神通三摩地加被。一切菩萨摩诃萨神通三摩地加被。以斯因故说是清净莲华明王央俱舍真言。有大威德有大神力。若有暂以华果涂香音声。供养读诵处者。则当承事供养三世一切如来一切种族秘密心陀罗尼真言大曼拏罗印三昧耶。受持读诵是清净莲华明王央俱舍真言者。一切药叉罗刹毗那夜迦。作障难者尽皆驰散。一切诤论灾怪疫疾憎谤谀谄十恶五逆。一切业障尽皆消灭。一切诸佛菩萨摩诃萨众安慰护念。执金刚秘密主菩萨摩诃萨。十大执金刚药叉将大自在执金刚药叉将。一切天神四天王神。并诸眷属恭敬守护。当得一切如来种族秘密心陀罗尼真言曼拏罗印三昧耶最胜成就。得不空解脱秘密心陀罗尼真言广大解脱莲华大曼拏罗印三昧耶最大成就。得不空真实最上成就。一切天龙药叉罗刹乾闼婆阿修罗紧那罗孽噜茶摩呼罗伽来守拥护。复于世间得大供养。一切愿行增长圆满。一切咒诅蛊毒毒药毒虫。诸恶鬼神不相灾恼。又复不患一切风痰。寒热疟病疮瘘疥癣。头痛痈肿痔痢诸病。唯除宿报现世轻受。执金刚秘密主菩萨摩诃萨。此不空罥索心王清净莲华明王央俱舍真言。名三世一切如来秘密心陀罗尼真言总持等持三昧耶。亦名一切执金刚秘密心神通溥遍总持等持三昧耶。
