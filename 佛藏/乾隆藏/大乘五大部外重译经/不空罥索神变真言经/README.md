<!-- { "loadSidebar": true } -->
不空罥索神变真言经三十卷


大乘五大部外重译经
不空罥索神变真言经三十卷
唐南天竺三藏法师菩提流志奉诏译


不空罥索神变真言经卷第一母陀罗尼真言序品第一
　　如是我闻。一时薄伽梵。住补陀洛山观世音菩萨摩诃萨大宫殿中。其殿纯以无量大宝上妙珍奇。间杂成饰。众宝交彻出大光焰。半月满月宝铎金铃。宝珠璎珞处处悬列。微风吹动皆演法音。宝盖幢幡奇花杂拂。真珠网缦种种弥布。而为庄严。绕殿多有宝楼宝阁。杂沓宝帐。诸宝树花重重行列。所谓宝娑罗树花宝多罗树花。宝多摩罗树华宝瞻卜迦树花。宝阿戍迦树花宝阿底穆多迦树花。及余无量亿千万种诸宝香树。气交芬馥围绕庄严。复有无量宝池泉沼。八功德水弥满其中。香花软草处处皆有。众华映饰甚可爱乐。其山多有种种异类一切禽兽。形貌姝妙皆具慈心。出众妙声和鸣游乐。一切菩萨真言明仙。三十三天共所娱乐。如来所居与大苾刍众八千人俱。皆阿罗汉。住于大智究尽明了。踰于世间名称高远。有大神通自在无碍。顶礼佛足右绕三匝会座而坐。
　　复与九十九亿俱胝那庾多百千大菩萨俱。悉已梵行清白。洞达无量无边陀罗尼真言三摩地门。亦具一切甚深妙智。此诸菩萨各备无量殊胜功德。设于亿劫赞不能尽。礼佛双足右绕三匝会座而坐。
　　复有无量百千净居天王。伊首罗天王摩醯首罗天王。大梵天王帝释天王。皆发弘愿深乐大乘。绍护佛法使不断绝。各持宝幢幡盖宝珠璎珞奇妙天华。俱诣佛所礼佛双足。右绕三匝大作供养。一时歌赞会座而坐。复有无量摩诃大持真言明仙。苦行仙众焰摩王。水天风天火天。日天月天星天。二十八宿主星神天。持真言明女仙。并余天众。皆以深心誓发弘愿。咸共恭敬护持大乘。俱诣佛所礼佛双足。右绕三匝目观如来。喜愉皆寂会座而坐。
　　复有无量诸大龙神药叉罗刹。乾闼媻阿素洛蘖鲁荼紧那罗摩呼罗伽。发弘誓愿歌赞大乘。咸共守护无上陀罗尼真言之门。俱诣佛所礼佛双足。右绕三匝瞻仰如来。目不异顾会座而坐。
　　尔时尊者薄伽梵。正为净居天伊首罗天摩醯首罗天大梵天帝释天。及诸天众。处宝莲花师子之座而说大法。踰众日光照明一切。
　　尔时观世音菩萨摩诃萨。欢喜微笑即从座起。偏袒右肩合掌恭敬。礼佛双足整理衣服。长跪叉手前白佛言。世尊我有陀罗尼。名不空罥索心王陀罗尼真言三昧耶。是法乃于过往九十一劫。彼最后劫中。有佛号名世间自在王如来应正等觉明行圆满善逝世间解无上士丈夫调御天人师佛薄伽梵。彼佛世尊怜愍我故。授是陀罗尼真言一切法门。其佛世界名曰胜观察慧。世尊。从是已来我常受持此陀罗尼真言一切教法。导化无量百千净居天王伊首罗天王摩醯首罗天王大梵天王帝释天王一切天王各并眷属。恭敬供养尊重赞叹。皆令住于阿耨多罗三藐三菩提地。俱以离痴智而庄严之。世尊。我初得是陀罗尼法时。证得十百千不空无惑智庄严首三摩地门。而皆现前。世尊应知。由斯真言之力。现见十方无量无数种种刹土诸佛如来所有会众。而皆供养听闻深法。展转教化无量有情。皆得发趣无上菩提。是故行者应尽受持。世尊。若此经典所住方处。当知其地即有无量百千净居天王伊首罗天王摩醯首罗天王大梵天王帝释天王。及诸一十二万百千天王并眷属俱。常共围绕恭敬拥护。
　　世尊。若斯经典所住方处。有能依法清净书写。读诵受持赞叹之者。当知其地即是一切诸佛舍利制多。世尊若有有情。暂能读诵听闻流行此不空罥索心王陀罗尼真言三昧耶者。当知是人。则当亲近恭敬供养无量俱胝那庾多百千佛所。种诸善根。所以者何。此法乃是一切诸佛菩萨大宝光聚。
　　世尊。若有有情造极恶业。谤讟一切诸佛菩萨独觉声闻。及谤正法言无有善。或复破灭诸佛菩萨独觉声闻。形像塔庙经论教法。是人应堕阿毗地狱。经无数劫受无间苦。诸佛菩萨独觉声闻。虽具神通亦不能救。世尊如斯有情能生悔心清洁澡浴。以香涂身着鲜洁衣。如法佛前。至诚忏悔过去今生所造重罪。终更不犯。受持斋戒清净其心。七日七夜诫断语论。于不空罥索观世音菩萨前。每日诵此陀罗尼真言一百八遍者。当知其人先世今世所造。十恶五逆四重诸罪。悉灭无余不堕地狱。惟除五逆现世轻受。云何证知。所谓一日二日三日四日。乃至七日疟病热病。或患眼耳鼻舌龂齶牙齿头背。两肩心肚腹肋腰髀。两臂两膝痔痢霍乱。手脚烦疼白癞风疽。疥癣痈肿游肿疔肿。疖肿毒肿癀病[病-丙+帶]门。疮疱痒瘨[示　　厭]蛊等病。或为鬼神之所娆乱。或为人民种种讥谤。横加骂辱。鞭挞禁闭受诸苦恼。遭余恶事或梦不祥。世尊此人以是轻受。能禳地狱一切剧苦重报之罪。何况净信轻罪有情。受持此陀罗尼真言不成就耶。若有有情身心不安。为于种种灾厄怖畏恶梦不祥。日日清洁读诵受持。烧香供养者则得消灭。
　　世尊若有善男子善女人等。如法书写受持读诵。听闻是法为人如法宣说赞叹。教他书写受持读诵。广令一切胎卵湿化有情。得闻此陀罗尼真言三昧耶者。皆得解脱一切罪障。是善男子善女人等。当净其心。如理思惟。以无所得智无方处智。无我无人无受者智无分别智。无生无灭智不迟行智。无作无染智平等性智。离五蕴色声香味触法无取无舍精进智。以是种种真如巧智。制御于心而为方便。观念诸佛常见目前。不久当得十方百千一切诸佛一时现前。摩顶赞叹为作证明。或复梦觉得见好相。或得诸佛变作沙门。为授菩萨增上戒品。令灭无量百千微尘数劫一切重罪。乃至如法书写是经。安置宅中以诸香花。随心供养尊重礼拜。所得功德亦复如是。世尊今且略说少分之耳。若有有情为胜他心嫉妒谄诳。或为恐怖财利轻戏依他之心。读诵听闻此陀罗尼真言三昧耶者。皆获胜利。或复闻已诽谤轻毁。而不恭敬亦获胜利。世尊今此利益惟大智者知。乃是世间自在王如来威神之力。及是观世音大慈悲力。令诸恶辈一切有情。一经于耳即当种植无量善根。所以者何。世尊譬如有人以痴恶心。行诣龙脑香白栴檀香沉水香林或诸香林。以愚痴智种种骂香。复起恚心谤说香云香无香气采香斫截茑碎为末。和水饮啖或涂身上。是香无心不与彼香。其香性香能熏一切无香之物芬馥皆香。世尊此不空罥索心王母陀罗尼真言三昧耶亦复如是。若有有情说无因果。种种诽谤妄非过恶。或为嫉妒谄曲财食一切厄难。受持读诵而作供养。由是因缘得大善根。从此身后于所生处。常得戒香定香慧香解脱香。威德无畏福资粮香。一切菩提坚固不坏福聚蕴香。贵姓种族圆满香。当作饶益。
　　世尊若善男子善女人等。受持读诵此陀罗尼真言者。应常白月八日。或白月十四日十五日。清净澡浴以香涂身。着净衣服食三白食。或复不食断诸言论。不空罥索观世音菩萨前如法而坐。烧香供养瞻菩萨面。诵七七遍或一百八遍。世尊当知是人现世。则得二十称叹功德胜利。何名二十。一者身无众病。若有宿业病生速令除差二者身肤细软姝悦妙好。三者恒为众人观视爱乐不相厌怠。四者六根常定财宝自然。五者不为劫贼侵夺衣服财宝。六者不为水火焚漂一切财宝。七者不为侵陵杀害强取财宝令饥饿死。八者不为崖山自坠死。九者加持净灰净水。洒散一切果实苗稼。恶风霜雹虫兽之类。悉不灾难苗稼滋茂。十者不为军阵斗静而杀害死。十一者不为世间诸恶鬼神吸啖精气怨酬害死。十二者常为众人赞叹称誉。更相恋慕不值恶时死。十三者若见一切外道恶人自然和穆。十四者不为一切恶人诽谤谋害。若有起者速自便灭。十五者恒无怕怖一切人非人等。十六者不为世间[袖-由+厭]蛊咒诅荼枳尼鬼而得便死。十七者一切诸恶随眠烦恼自然销薄。十八者不为水火焚漂。刀箭毒药毒虫殃害身死。十九者一切诸天常当守护。二十者当所生处具大慈大悲大喜大舍四无碍心。世尊复有八法何名为八。一者临命终时。观世音菩萨自变现身作沙门相。善权劝导将诣佛刹。二者临命终时体不疼痛。去住自在如入禅定。三者临命终时眼不谩顾现恶相死。四者临命终时手脚安隐右胁卧死。五者临命终时不失大小便利恶痢血死。六者临命终时不失正念而不面卧端坐座死。七者临命终时种种巧辩。说深妙法乃寿终死。八者临命终时愿生佛刹。随愿往生诸佛净刹。莲华化生。常睹一切诸佛菩萨摩诃萨。恒不退转。
　　世尊若有有情。深乐此法即便为说。或有发心尽求是法。受持读诵亦不悭吝。依法广为分别解释。何以故。菩萨者于诸有情常起悲智。幸无悭惜嫉妒之心。乃得修治无上法故。又菩萨者恒为有情勤修善法。是故得名真是菩萨。言菩提萨埵者何谓也。菩提名智萨埵名悲。溥示方便之众义也。因此二法荷济有情。乃得名为菩提萨埵。世尊若傥许我。当为利益一切善男子善女人等。及邪见断见恶慧有情。于如来前说是不空罥索心王陀罗尼真言三昧耶者。愿垂纳受。
　　尔时释迦牟尼如来。告观世音菩萨摩诃萨曰。汝当说之今正是时。如来随喜加被汝故。我今亦为利益恶世一切垢重鲜福有情。及为新学菩萨住大乘者。广作利乐施为佛事。
　　尔时观世音菩萨摩诃萨。蒙佛听许熙怡微笑。合掌恭敬瞻仰如来。目不暂舍白言世尊。如来今已听我说是不空罥索心王母陀罗尼真言三昧耶者。是法乃是一切菩萨摩诃萨。所同修治恭敬顶礼得解脱处。哀愍世间利益安乐无量有情。若受持者。应先敬礼三世一切诸佛诸大菩萨独觉声闻。次应敬礼正至正行慈氏菩萨摩诃萨众。次应敬礼金色光明吼声自在王如来应正等觉。敬礼师子游戏王如来。敬礼无量光如来(准案梵本文。若异诵持。则略敬礼佛菩萨等。当慈氏菩萨下。略至敬礼无量光如来从无量光如来略至敬礼佛法僧宝等)敬礼善住摩尼宝积王如来。敬礼普光明赞叹功德积王如来。敬礼胜观如来。敬礼宝髻如来。敬礼世间自在王如来。敬礼舍离损坏蕴如来。敬礼金色身寂如来。敬礼饮光如来。敬礼能寂如来。敬礼善名称如来。敬礼普光明胜怨敌德如来。敬礼帝(丹帝)幢德如来。敬礼宝光明自在王如来。敬礼无碍药王如来。敬礼勇猛游步如来。敬礼善住无畏如来。敬礼佛宝法宝苾刍僧宝。敬礼圣观自在菩萨摩诃萨大悲者。敬礼如是诸圣者已。称诵圣观自在菩萨摩诃萨不空罥索心王母陀罗尼真言。尔时当观圣观自在菩萨摩诃萨母陀罗尼真言字句。皆如金色光明照彻。即说不空罥索心王母陀罗尼真言曰。
