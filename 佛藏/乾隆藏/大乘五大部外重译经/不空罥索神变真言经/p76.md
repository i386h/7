<!-- { "loadSidebar": true } -->
　　尔时执金刚秘密主菩萨摩诃萨。闻佛称说此妙吉祥秘密清净莲华明王央俱舍真言神通功德。欢喜踊跃前白佛言。世尊是清净莲华明王央俱舍真言。奇特希有具有一切菩提功德。能满众愿成熟一切菩提善根。圆满一切坛印三昧耶。无量功德最胜成就。世尊此清净莲华明王央俱舍真言。特希难见。如于如来所现方处。坐菩提树下转大法轮。是清净莲华明王央俱舍真言。岂不于彼观世音菩萨摩诃萨白毫出现。当为利益持真言者。得真解脱成就法门。非少善根得值见闻。已于无量阿僧祇劫一切佛所积集善根。乃得见闻恭敬供养信解书写受持读诵具足修治。若暂忘念是真言者。当知则失无量无边一切菩提功德善根。何况一日一夜一月一年。乃至多百千日而尽废忘。应知此人则已永失十方三世诸佛菩萨摩诃萨。一切菩提功德福蕴资粮善根大三昧耶。尔时释迦牟尼如来。复谓执金刚秘密主菩萨摩诃萨言。如是如是如汝所说。此之有情若不多劫供养承事九十九殑伽沙俱胝那庾多百千诸佛如来大曼拏罗印三昧耶积集善根。则不见闻此明王真言三昧耶受持读诵。此之有情昔不积善。弗可见闻此明王真言大曼拏罗印三昧耶。复有有情。已于无量阿僧祇劫。供养承事十方过现一切如来种族大曼拏罗印三昧耶甚深诸法。并复禀受听闻修学积集善根。乃得具足见此明王真言种族大曼拏罗印三昧耶。受持读诵明解一切。依持律行种种成就。则得作大阿阇梨。于诸真言者为最第一。得为三世一切如来曼拏罗印三昧耶中大法之子。三世一切如来为授记莂。当知斯人得大坚固成熟福聚善根资粮。应知得此明王真言大曼拏罗印三昧耶受持读诵圆满修治。一切佛刹菩提功德具足善根。执金刚秘密主菩萨摩诃萨。汝又观彼观世音菩萨摩诃萨广大神变三摩地力。陀罗尼力坛印法力。不空罥索心王清净莲华明王央俱舍真言三摩地悉地威德示现之力。是一切如来心大神通力。圆满一切菩提愿行。是观世音菩萨摩诃萨。与一切愿成就之处。如是明王真言。与于世间一切垢障鲜福有情。作大佛事照破诸闇。为大津梁摧诸魔处。风雨以时苗稼滋盛。无诸饥馑恶星变怪。使受持者寿命长远。无灾夭疾多饶财宝。若有有情常洁身服。法瑜伽观以大悲心。如法诵持清净莲华明王央俱舍真言。恒不间废。即当成就一切善根。持此清净莲华明王央俱舍真言之处。一切曼拏罗神。一时凑集而守护之。一切种族真言坛印神宫殿俱时来集。供养清净莲华明王央俱舍真言。一切如来种族观世音种族。金刚种族摩尼种族等。真言坛印宫殿神。俱时来作恭敬供养清净莲华明王央俱舍真言。能令真言者获七善梦。第一梦见得入曼拏罗宫殿会中。受用三昧耶。第二梦见入一切诸佛菩萨种族曼拏罗宫殿三昧耶会。得诸如来为授灌顶真言印三昧耶成就。第三梦见入一切金刚灌顶曼拏罗印三昧耶会。得诸金刚王为授一切金刚灌顶真言印三昧耶成就。第四梦见入一切摩尼种族灌顶曼拏罗印三昧耶会。得诸摩尼宝王。为授一切摩尼宝大灌顶真言印三昧耶成就。第五梦见入补陀洛山观世音菩萨摩诃萨七宝宫殿大空罥索广大解脱莲华曼拏罗印三昧耶会。见一切诸佛菩萨摩诃萨大明明王一切天神观世音菩萨摩诃萨。执手引入灌顶坛内。而为灌顶。种种教诏诸真言曼拏罗印三昧耶品成就。第六梦见入千手千眼观世音菩萨摩诃萨曼拏罗印三昧耶会。得千手千眼观世音。为授灌顶曼拏罗印三昧耶成就。第七梦见如来菩提树下坐金刚座。转大法轮降伏魔军。见毗卢遮那如来伸手摩顶。为授灌顶曼拏罗印三昧耶品。并见十方一切佛刹一切如来。为授种族真言坛印出世世间三昧耶品成就。若命终时心不失念。直往西方莲华化生。为此不空大真言仙。常观九十九亿俱胝那庾多百千诸佛如来。是诸佛等。为现种种佛刹一切如来三身一体。皆等毗卢遮那佛身相好。得宿住智。能知过去百千大劫所受生死。一切如来神通威德灌顶真言印三摩地门尽皆现前。亦见过去所生积集福蕴善根清净业成。今此明王真言但常昼夜诵持。不忘的获如是诸大功德。并得一切众生意乐恭敬法门。若净澡浴着净衣服。净治室内香华供养。诵持清净莲华明王央俱舍真言。恒不断绝。当后夜时乃得过往十恶五逆四重诸罪一切业障一时现前。告真言者言。往昔罪报应受五道种种剧苦。以真言力烬然销灭。一切善根今已圆满。
　　若患疟病。当加持白线二十一结。病者系佩即得除差。若鬼病神病。加持刀剑或加持孔雀尾。或加持箭一七遍。病者身上拂[打-丁+(穩-禾)]加持则令除愈。或加持五色线一百八结。系其项上。加持安悉香病者前烧。当加持病者。得作病鬼现身而来所问皆说。亦任役使病则除差。若欲往向言论诤处令欢喜者。加持手一七遍摩扪面上。往见彼者欢喜和解。若毒药中者。牛乳石蜜和加持之。或加持净水一七遍令饮毒除。若毒虫螫者。加持孔雀尾一七遍拂之。并加持黄土泥或加持雄黄。数数厚傅。或加持煮豆并汁。豆中蘸之皆得除灭。若被厌蛊咒诅蛊毒者。五日每日以新净瓮满盛香水。加持一百八遍。当洗浴身即得除差。若傅尸伏连少身力者。三设五设七设每设。长流河边随时涂坛。以白谷稻谷大麦小麦大豆小豆白芥子茴香子天门冬。等分和末加持水。和犹如面黏。先加持生酥遍身浓涂。乃以药黏遍身厚附。却净揩取捏作人形。加持镔铁刀截分八段。于坛四角四面置净盆子。各于盆中盛一段药。于坛中心置香水瓮。加持白芥子置于瓮中。以诸华枝叶插瓮口中。面东跪坐加持水瓮一百八遍。及加持药盆一百八遍。以八盆中药段擘散。各掷当方。坛中香水温与病者。清净澡浴着新净衣。以诸华香饮食。供养观世音菩萨。及诸众僧设大施会。病者所苦当即除差。诸恶鬼神无能娆害。亦令业障而得消灭。若命终后即生西方净妙刹土证宿命智。乃至菩提更不退堕诸恶趣故。若患眼者加持甘草汁。或加持供养残水七一遍。当用洗眼即令除差。若患头痛。以生酥胡麻油茴香子加持一七遍。微温涂头当即除差。若患齿疼加持石榴枝一七遍。当用揩齿速令除差。若患耳疼加持茴香子胡麻油。和煎二三十沸。滤去其滓。后当微温沥于耳中。当即除差。若患口疮。加持荜豆菉豆。煎汁和酥加持一七遍。含之经日当即除差。若患腹痛。加持仙陀婆盐。作汤服当除差。若加持乌盐阿惹而土青木香。等分和水二大升。煎取九合加持二十一遍。当饮服之。一切腹痛心痛痃癖痔麻病等皆当除差。若加持白芥子二十一遍。散一切公门底者。一切僚佐见皆欢喜。若加持白胡椒一百八遍。口中含之与他谈说闻皆信受。若有恶风雹雨数数起者。加持石榴枝一百八遍。诣高望处四方拟之即皆除散。若有龙湫边作一火坛。以端直构木櫁木然火。以酥蜜酪白芥子。一加持一烧一千八遍。如是相续至满七日。则得天下溥降甘雨。若以稻谷华白芥子酥。加持烧之一千八遍。满于七日当得财宝。若令讷瑟吒生信伏者。加持稻谷糠盐黑芥子油烧。称彼名字一千八遍即得如愿。若加持此所烧糠盐灰二十一遍。散讷瑟吒门底者。即不安住。若加持白芥子一百八遍。散于军阵斗打处者。兵众恶人两俱和解。若加持雄黄令现暖烟相已。点心上额上者。即得秘密三昧耶。不为一切药叉罗刹目视此人。若加持牛黄令现暖烟相已。点额上心上。往入一切山野窟泽无所障碍。及为人民恭敬供养。若为王公请者。用涂二手掌上。加持手七遍。至王公门叩门而入。所见人民悉皆欢喜爱敬供养。如是明王真言。所作诸法一切成就。
灌顶真言成就品第六十八
　　尔时观世音菩萨摩诃萨。见此清净莲华明王莲华台上放大光明。于如来前请授一切如来种族秘密心陀罗尼真言曼拏罗印三昧耶时。当为供养一切如来毗卢遮那如来释迦牟尼如来。即说不空思惟宝光真言曰。
　　唵(喉中抬声引呼一)旖暮伽(上)振亸么抳(二)嚩(无可反)啰陀(上)钵头(二合)米(三)入嚩攞入嚩攞那(四)步臡(人兮反)吽(五)
　　是观世音菩萨摩诃萨。说此真言供养佛已。念释迦牟尼如来。惟垂加授清净莲华明王灌顶三昧耶。演斯真言时。清净莲华明王。曲躬合掌恭敬重复。瞻仰如来目不暂舍。尔时释迦牟尼如来。即伸右手摩清净莲华明王顶。时十方三千大千诸佛世界。大地山林六变震动。大海江河一时涌沸。量虚空中所有十方一切刹土。过现未来一切如来。毗卢遮那如来应正等觉。一时皆现同声赞释迦牟尼如来曰。善哉善哉。如是灌顶甚为希有。我等十方一切刹土。三世一切如来。毗卢遮那如来。亦同授与清净莲华明王灌顶三昧耶。
　　尔时十方一切刹土。三世一切如来毗卢遮那如来。一时皆伸右无畏手。摩清净莲华明王顶。同说不空大灌顶光真言曰。
　　唵(喉中抬声引呼一)旖暮伽(上)废(无计反)噜者娜(二)摩诃亩捺(能乙反)啰么抳(三)钵头(二合)么入嚩攞(四)跛(二合)啰[革　　(卄/(ㄇ@人)/戊)]亸野吽(五)
　　尔时十方一切刹土。三世一切如来毗卢遮那如来。说此真言。灌明王顶。一时重赞释迦牟尼如来。
　　快哉牟尼尊　　善授于明王
　　真言大威力　　光王灌顶法
