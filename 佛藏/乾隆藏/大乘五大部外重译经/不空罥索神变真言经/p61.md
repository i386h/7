<!-- { "loadSidebar": true } -->
　　世尊复有不空王会通一切如来种族曼拏罗印三昧耶。此三昧耶皆是毗卢遮那如来而演说之。亦是一切不空罥索一切曼拏罗印三昧耶中。为最无上三昧耶。若有见闻蠲众垢障。若有人能每日如法结此印者。则得摧坏一切药叉罗刹毗那夜迦诸恶鬼神。皆为火烧身心惶怖闷乱于地。四散驰走当远此界。常得十方三世一切诸佛菩萨摩诃萨。三十三天一切天众而皆集护。二十八部龙神鬼等亦常会集。结此印处。则是一切诸佛制多。亦是一切诸佛转大法轮金刚道场。灭余十恶五逆一切罪障。增长一切菩提福聚威德善根。
　　不空罥索印。
　　合腕仰掌。以二头指各屈捻大拇指头上。其二中指二无名指。竖头相去三寸。其二小指各反[打-丁+必]。在无名指中节背上。此印三昧作修诸法皆不空过。所得福聚。等见诸佛菩萨功德。
　　不空供养印。
　　合腕以二中指二无名指二小指。并屈合头相拄。当开掌内二寸半量。其二头指各直竖伸。头相去三寸。其二大拇指。各竖伸二头指裹。头去二头指二中指三分之间。此印三昧供养十方三世一切诸佛菩萨摩诃萨。则得无上最胜供养福蕴之门。
　　不空钩印。
　　合腕改屈二无名指头如钩。搏中指中节侧上。相着头不相着。以二小指直伸。头相去三寸。其二中指合头相拄。二头指二大拇指准前直伸。此印三昧钩证十方一切诸佛种种三昧菩提心法。成就不空解脱果故。
　　不空法界清净印。
　　准第三印。唯改屈右头指头。搏中指中节侧上。余并准前。此印三昧能动大地。于虚空中雨种种华供养诸佛。
　　不空大摧碎印。
　　合腕屈二中指头如钩。其二无名指竖头相拄。二大拇指二头指二小指。准前第三印直竖伸之。此印三昧力能摧破一切地狱。有情剧苦尽皆消灭。
　　不空摩尼宝印。
　　合腕二中指微屈头相拄。二无名指头微屈相去寸半。出二中指头。二大拇指侧附头指。邪伸二头指。微少屈。头相去三寸。二小指向外竖伸。头相去四寸。此印三昧出现无量种色光明。供养十方一切诸佛菩萨海众。
　　不空礼拜印。
　　合腕以二中指二无名指二小指。相并合头相着。二头指直伸相去二寸半。二大拇指各头指裹直竖伸之头相去一寸。此印三昧入坛礼拜。请佛供养念诵行道。皆以为首供养诸佛菩萨海众。
　　不空结大界印。
　　仰左手以大拇指头。横押头指中指无名指小指胛上作孔。覆右手以头指中指无名指小指。入左手五指虎口中。其大拇指从左手下入掌中。横押头指中指无名指小指胛上。两相钩握为拳。此印三昧结界护身力如金刚。不为一切毗那夜迦之所损害。
　　不空拳印。
　　二手大拇指各捻无名指根文侧上。各以中指无名指小指。握大拇指作拳。各以头指直伸。各搏胸胁。此印三昧力能坚固大菩提心。慈悲相应一切如来加被祐护。
　　如是九印乃是不空大力印三昧耶。能除一切五无间罪。当入十方一切净土。能会十方三世一切如来种族印三昧耶。而出现故。此印是毗卢遮那如来之所说故。观世音观护赞叹。若有人常结此印者。速得六波罗蜜相应圆满。
　　大奋怒王棓印。
　　起斜立身。以二手四指。右押左相叉入掌中。急握作拳。二大拇指双押二头指中节侧上。以印顶上伸臂向上。此印三昧摧伏一切大奋怒王悉皆坏散。
　　大奋怒王期克印。
　　作丁字立。二手大拇指各捻无名指根侧文。各以中指无名指小指。急握大拇指为拳。头指各直伸之。以左手按腰侧上。头指向前伸之。右手当胸直竖。以头指面侧向外。作期克势。此印三昧摧伏一切诸恶龙神药叉罗刹阿素落王毗那夜迦。一切神鬼作障碍者。皆当散坏。亦能摧灭十恶五逆一切重罪。尽皆蠲除。
　　大奋怒王顶印。
　　右手大拇指入左手虎口中。与头指中指无名指小指。急握左手大拇指。头指中指无名指小指作拳。其左手大拇指。入右手虎口中。与头指中指无名指小指。握右手大拇指。头指中指无名指小指作拳。此印三昧结界灌顶祐护于身。会通一切诸法处用。
不空罥索神变真言经卷第二十三一切种族坛印品第四十八之二
　　大奋怒王入坛印。
　　准前第十二印。唯改右头指。向外直伸。此印坛内作诸法用。
　　大奋怒王召请印。
　　二手头指中指无名指小指。右押左掌内相叉。相钩急握。伸二大指上下来去。此印三昧请召一切真言明神坛神。会坛而住。
　　大奋怒王见实相印。
　　准前第十四印。改[打-丁+(稯-禾)]十指节。皆出节头。二大母指右押左屈如拳。合腕相着。此印三昧速见一切真实法性见诸天人。
　　大奋怒王供养印。
　　二手合掌虚于掌内。二大拇指各伸。捻中指中节侧文上。二头指各屈。押二大拇指胛上。二头指胛背相着。此印三昧十方三世一切刹土。能雨种种七宝衣服宫殿楼阁幢幡宝盖水陆诸华。一切奇香海云。一一佛会。广作供养彼诸一切诸佛菩萨摩诃萨故。
　　大奋怒王安慰诸天印。
　　右手五指并伸。屈肘与髆齐。掌面向外。头指捻大拇指头上。左手五指并伸垂下。此印三昧安慰坛会一切天神。皆使欢喜乞一切愿。
　　大奋怒王灌顶印。
　　合掌各以头指中指无名指小指。并屈上节一节。合头相拄。二大拇指直伸相并。附头指侧。此印三昧若灌顶者。则得一切如来赞叹。
　　大奋怒王发遣印。
　　右手当胸仰掌。屈中指如钩。其大拇指亦向掌屈。与中指头指相去半寸。其头指无名指小指。各散微屈。大拇指来去。左手仰掌置左膝上。此印三昧发遣一切诸佛菩萨真言明神。修是十印。速得一切悉地现前。一切诸佛菩萨摩诃萨悉皆欢喜。
　　大湿废(无计反下同)多菩萨印。
　　合腕开掌。右手五指散屈如莲华叶。其五指间相去一寸。左手大拇指捻无名指根文。中指无名指小指。握大拇指作拳。头指直伸微屈。此印三昧助成诸法。
　　大湿废多菩萨钩印。
　　合腕开掌。屈二中指如钩。各以大拇指头指无名指小指。总散磔开少微屈之。其十指间相去一寸。其二大拇指二中指二小指。头相去一寸。此印三昧会诸法中自在成就。
　　大湿废多菩萨随心印。
　　又合腕。二大拇指相并平伸。二头指二中指头各微屈之。头相去一寸。二无名指各直竖伸。二小指各微屈之。头相去半寸。其头指中指间相去一寸。此印三昧随心修作一切诸法。皆得成就。
　　大湿废多菩萨根本思惟印。
　　结加趺坐。头向右肩微低头视。屈右手向上仰掌。头指中指屈头。拄右耳门。大拇指无名指小指。散磔微屈。左手仰伸置右膝上。作思惟相。此印三昧于一切印三昧耶。而最为上。
　　大湿废多菩萨钩诸法心印。
　　右手侧当心前。大拇指捻无名指根文。中指无名指小指。握大拇指作拳头指屈如钩。左手大拇指捻无名指根文。四指握大拇指作拳。置左膝上。如是五印甚为希有。若常结者。速得十恶五逆一切罪障尽皆消灭。成就一切功德福蕴。得观世音种族真言明印法皆成办。
　　多罗菩萨根本印。
　　二手中指无名指小指。各自作拳。拳面相合。二头指各少屈。头相拄。二大拇指并直伸。押二中指侧上。此印三昧助成不空王一切真言坛印三昧耶。
　　多罗菩萨心印。
　　准根本印。改屈二头指作拳。二小指少屈。合头相拄。二大拇指并伸。押头指侧上。余指准前。此印三昧助祐不空罗惹法中而为第一
　　多罗菩萨灌顶供养印。
　　合腕以二中指直竖。屈上第一节。合头相拄。屈二头指各押中指中节侧上如钩。二无名指各自作拳。二大拇指并伸。押二无名指侧上。二小指竖伸合头。此印三昧能出无量种种色物供养海云。供养一切诸佛菩萨摩诃萨众。亦复以印灌顶护身。
　　多罗菩萨降魔印。
　　左手当心。把右手腕。右手中指无名指小指。相并侧竖拟前。头指大拇指向掌紧屈如钩。此印三昧摧伏一切诸恶药叉罗刹毗那夜迦。悉皆怖走无敢敌者。如是四印助会成就不空王坛印三昧耶。一切业障悉皆消灭。一切行愿速皆圆满。
　　莲华孙那唎神大身印。
　　二手十指入掌。右押左指面相钩。合掌相著作拳。其右大拇指押左大拇指背上。此印三昧会祐不空王坛印三昧耶。作一切法。
　　摩诃半拏啰婆枲抳菩萨印。
　　准孙那唎印。改二头指直竖。微屈头相拄。二大拇指急屈如钩。开掌三寸。余指准前。此印三昧助祐不空王坛印三昧耶随作诸法。
　　一髻罗刹女神印。
　　准婆枲抳印。改二大拇指。押二中指侧上。合掌相着。余指准前。此印三昧于兹不空王坛会。摧伏一切毗那夜迦作障碍者。能助悉地。
　　可畏眼神印。
　　准罗刹印改开其掌。二大拇指入掌。各捻小指侧面头上。二头指直竖。合头相拄。二中指二无名指。准前相钩。头拄二大拇指。甲背侧上。此印三昧助会不空王曼拏罗一切可畏神印三昧耶。
　　计利枳攞神印。
　　合掌二中指二无名指二小指。右押左指面相钩作拳。二大拇指并伸。押二中指侧上。二头指直竖相拄此印三昧会同成就一切计利枳攞印三昧用。
　　金刚顶印。
　　准计利枳攞印。改屈二头指上节如钩。此印三昧会通不空王坛印三昧耶一切金刚种族印三昧耶。
　　度底使者印。
　　准计利枳攞印。改二小指竖头相拄。此印三昧会通不空王坛印法一切度底印三昧耶。
　　大奋怒王结界印。
　　准使者印。改二小指入掌。相叉作拳。二头指直竖合头。此印三昧结十方界。禁约一切毗那夜迦。
　　大奋怒王请召印。
　　准结界印。改二中指竖头相拄。二头指头捻二中指背上节。二大拇指押二无名指侧上。二头指数数来去此印三昧召请发遣一切诸佛菩萨金刚真言明神。
　　大奋怒王供养印。
　　准召请印。改二头指。各押二中指中节侧上。此印三昧加持一切供养之物。敷置坛内而供养之。
　　大奋怒王灌顶浴印。
　　合掌二小指二无名指并竖。微屈头相拄。二中指二头指直竖。微曲头各相去一寸。二大拇指入掌。双屈如钩。此印三昧安置顶上。使人印上注泻香水。灌顶浴身。
　　大奋怒王脱衣印。
　　准灌顶印。改屈二头指如钩。此印三昧着脱衣时。加持衣服当着舍之。
　　大奋怒王忆念真言神印。
　　合掌二小指各捻二大拇指胛上。二无名指直竖。微屈合头相拄。二中指直竖。微曲头相去一寸。二头指各屈如钩。此印三昧忆念一切菩萨真言明神。祐护不舍。
　　大奋怒王净水印。
　　右手大拇指。与小指头相拄。中指无名指并相直伸。头指屈如钩。此印三昧取水点眼鼻喉口耳额上。净身口业。
