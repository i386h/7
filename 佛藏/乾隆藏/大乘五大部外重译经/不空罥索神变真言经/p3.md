<!-- { "loadSidebar": true } -->
　　尔时观世音菩萨摩诃萨。说斯陀罗尼时。放光普照补陀洛山。其山宫殿六返震动。于虚空中。纭雨诸天优钵罗华拘物头花。钵头摩花奔拏利花。曼陀罗花种种宝花。宝香宝冠天诸衣服。珠璎镮钏宝庄严具海云。供养如来及复供养在会大众。花至于膝。其虚空中无量天乐不鼓自鸣。会中一切天龙药叉罗刹阿素洛乾闼婆蘖鲁荼紧那罗莫呼罗伽人非人等。一时欢喜合掌瞻仰。同声赞言善哉善哉。大悲者能善说斯不空罥索心王母陀罗尼真言三昧耶。若摩尼宝能与有情雨大宝雨。溥获润泽而得解脱。
　　尔时观世音菩萨摩诃萨。复白佛言世尊。是母陀罗尼真言。若善男子善女人等。每日时别烧沉水香诵三七遍者。速得消灭十恶五逆四重诸罪。若行道路止宿住处。或于城邑聚落山泽。所住方处念诵之者。真言加持白芥子。或复加持净水净灰洒散结界。真言佉陀罗木金刚橛。真言五色线索。用系橛上四方围钉。即成结界安隐止住。无诸怖惧为大护持。真言明神而欢喜之。真言白线索。患疟者佩则得除差。若一切人民臂上腕上顶上腰上。令所佩人。病者得差怖者得安。加持牛酥或乌麻油。与患热病者空腹服之即令除差。若他咒诅厌蛊者。真言宾铁刀。附体肢分以刀隐撩。又溲面捏彼人形。一真言刀。一截一百八段至于七日。每日如是则便除愈。若患腹痛。真言红盐汤与令饮服则便除愈。若为一切毒虫螫者。真言黄土泥数涂毒处。或数加持牛乳空腹饮服。或加持煮豆汁。温蘸虫所毒处便得除愈。若患眼疼。真言白线索用系耳珰。又真言竹沥甘草白檀香水。每日晨朝午时夜时洗眼。或真言波罗奢水。日日洗之即得除差。若患耳疼耳鸣热风。真言生乌麻油或醍醐。数沥耳中不久除差。若真言者加持绯线索二十一结。用系腰上二手腕上则成护身。若患齿疼。真言迦罗弭啰木持嚼揩齿。若患鬼病。加持五色线索当使佩之即便除差。若为毒药刀杖破疮咽喉肿病疔肿恶疮。真言毕拨末牛乳石蜜而令服涂即得除愈。若有口舌欲起已起者。每晨朝时向日。真言净水洗面漱口即令除散。若国土荒乱大臣谋叛。他兵侵敌灾疫起时。先净洗浴着新净衣食三白食。于三七日严持道场。四角中央置香水瓮。于所祈日内外清净如法供养。坛西坛北烧香散华。依如法坐。诵此陀罗尼真言声声莫绝。作除灾法满三七日。即令国土一切人民得大安隐。每日之时加持坛中瓮水。洒散一切人上。重成拥护。灾厄罪障自然殄灭。若为鬼神卒殃失音者。加持白栴檀香泥。遍涂心上即还如故。若无财宝饮食香花常供养者。但诵持之常不间废。亦得除灭一切罪障。若令家宅善神护持无灾疾者。每日当取莲华一百八茎。遍涂酥蜜。散白栴檀香末加持护摩。每日三时时别一百八遍。满七日已。即成拥护除诸灾厄。若欲众人而欢喜者。加持酥蜜白栴檀香。护摩一百八遍则如所愿而说颂曰。
　　母陀罗尼伽陀药　　能除种种灾障苦
　　等数当以弭惹耶　　那俱利药柘履尼
　　干驮那俱利翳罗　　旖皤播抳躬矩么
　　印捺啰播毕履迦　　干驮毕唎样俣药
　　多誐罗药斫迦啰　　摩诃斫羯乌施罗
　　苾瑟努羯啰跢药　　素摩啰尔素难那
　　精洁合治天雨和　　作丸丸如酸枣量
　　首末标界而护持　　首末真言遍加持
　　一千八遍便阴干　　佩时加持一七遍
　　随上中下与佩之　　上者头上顶戴之
　　中者臂上常佩持　　下者项上恒佩持
　　皆得除灭诸灾厄　　水火毒药之灾厄
　　种种厌蛊诸咒诅　　一切悉不能为害
　　诸恶鬼神不中害　　和香汤浴蠲诸障
　　若有恶风雷雹霹雳数数起者。加持白芥子水。望彼起处一真言一散一百八遍。则便除灭。或加持石榴枝。望所起处真言一拟亦得除散。世尊此母陀罗尼真言最上之法。但常诵持。不作坛印依法供养。亦得成就。若欲成就此陀罗尼真言三昧耶者。如法图画不空罥索观世音菩萨。如大自在天首戴宝冠。冠有化阿弥陀佛。被鹿皮衣。七宝衣服珠璎镮钏。种种庄严执持器杖。以净黄土瞿摩夷香泥。如法涂坛清洁画彩。中置其像旛花庄饰。四角中央置香水瓶。三白饮食诸果饮食敷献供养。惟除一切残秽触食恶律仪家百味饮食五辛酒肉。皆不供养余者尽通。请召供养烧沉水香。是真言者昼夜精勤如法承事。常净洁浴着净衣服。每时面东烧香散花依法趺坐观瞻菩萨。如法诵持时数不阙。每白月八日应当断食勤恳念诵。时观世音坛中现身。真言者见瞻侯礼拜。乞所求愿皆得满足。并以雄黄或安膳那置于坛中。真言加持令现三相。一者暖相。二者烟相。三者光相。点额点眼。点二手掌点二脚掌。即证旖暮伽王神通智严三摩地。诸有事业。无不成办。尔时如来赞观世音菩萨摩诃萨言。善哉善哉善男子。汝能于是天人大众。然大法炬作众宝聚挽诸有情出众苦本。尔时净居天王伊首罗天王摩醯首罗天王大梵天王帝释天王及诸天王。闻说是法皆大欢喜。合掌恭敬俱从座起前白佛言。世尊后末世时。随在国土一切山林城邑村落。若有有情。如法书写读诵受持此不空罥索心王母陀罗尼真言三昧耶者。我等天王各及眷属。昼夜集会常拥护之。
　　尔时如来诰诸天王。善哉善哉汝等天王。见有方处善男子善女人。读诵受持此陀罗尼真言三昧耶者。应当守护而勿放舍。使令修学。增殖长养一切菩提福蕴善根。令得阿耨多罗三藐三菩提。尔时诸天闻佛诰赞。欢喜踊跃恭敬顶戴。
不空罥索神变真言经卷第二
秘密心真言品第二
　　尔时观世音菩萨摩诃萨。复从座起整理衣服。右膝着地合掌瞻佛。颜貌熙怡心具无量大慈大悲。遍身溥放亿千大日轮光王。照于十方三千大千佛之世界。靡不周遍。放斯光时。映彻众色皆如金聚。欢喜微笑白佛言。尊者薄伽梵今放此光。为于世间沙门婆罗门毗舍首陀。令得无量大悲之心。获诸最胜胜依止处。及为一切学大乘者。持是不空罥索心王母陀罗尼真言三昧耶者。皆获菩提一切愿果。将欲广演是不空罥索心王母陀罗尼真言三昧耶中。秘密心真言三昧耶门广大解脱莲华曼拏罗印三昧耶。此三昧耶是真贞实最上成就。秘密心真言广大解脱莲华曼拏罗印三昧耶门世尊此真最胜广大解脱莲花曼拏罗印三昧耶门。乃是一切诸大菩萨真实解脱甚深秘密三昧耶。欲于佛前一切龙神药叉罗刹。乾闼婆阿素洛蘖鲁荼繄那罗摩呼啰伽摩诃大持真言明仙。净居天伊首罗天摩醯首罗天。大梵天帝释天焰摩王。水天风天火天。毗陛罗天大苦行仙众。日天月天星天二十八宿。主星神天持明女仙。乃至一切诸天天神。已住最胜曼拏罗三昧耶者前。广演开释是真贞实出世世间秘密曼拏罗印三昧耶。令诸有情。思惟读诵受持斯法。皆得最上成就一切功德胜法。是故说示根本真实解脱心王母陀罗尼真言三昧耶中。秘密心真言三昧耶。惟垂哀愍。尔时释迦牟尼如来应正等觉。熙怡微笑。即伸无量庄严相好金色光手。摩观世音菩萨摩诃萨顶告言。大慈大悲清净者。能为大众阐斯妙法。善男子汝应当知。现今现在十方殑伽沙俱胝那庾多百千微尘世界。所有一切如来应正等觉。皆以无量神通光明加被汝故。我今亦以无量神通光明加被。恣汝神力说斯不空罥索心王母陀罗尼真言三昧耶中。秘密心真言三昧耶。尔时观世音菩萨摩诃萨。观察十方一切大众。如大象王德无所畏。即说秘密心真言。
　　唵(抬声引呼下同呼一)钵头(途邑反下同音二合)么[可　　欠]塞(桑纥反下同音)跢(二)摩诃(去)暮伽(上)播舍(三)娑(去)陀(上)野(劣可反下同音)縒摩野(四)纥唎(二合)娜焰(引五)柘罗柘罗(六)吽(七)
　　尔时观世音菩萨摩诃萨。说此真言时。其补陀洛山。三千大千世界须弥山王。一切天宫神宫龙宫药叉宫。罗刹宫乾闼婆宫阿素洛宫蘖鲁荼宫。紧那罗宫摩呼罗伽宫持真言仙宫。皆六震动。大海江河一切泉池皆大涌沸。海中一切摩竭诸兽。皆大惊怖怪未曾有。十方殑伽沙俱胝那庾多百千微尘世界所有一切如来。于虚空中一时皆现。告言善哉善哉大悲者。能善说此真实最胜不空罥索心王母陀罗尼真言三昧耶中。秘密心真言三昧耶。若但读诵。即得成就最上菩提功德善根。尔时释迦牟尼如来。告观世音菩萨摩诃萨言。善男子当为大众。说此真实广大成就秘密心真言三昧耶功德之门。尔时观世音菩萨摩诃萨。白佛言世尊是秘密心真言三昧耶。若有善男子善女人。一心观念十方一切诸佛菩萨摩诃萨。说诚实言。忏悔无始一切诸罪。惟愿一切诸佛菩萨摩诃萨加祐护念。我从今日乃至菩提。供给承事一切诸佛菩萨摩诃萨。观世音菩萨摩诃萨。摄澄心相。观置地下金刚风际。上有缚(无可反)字文画分明。变为金刚出大光焰。其光炽彻焚烧自身。烬为白灰。观用斯灰。涂变金色曼拏罗光明皎彻当坛心上观置八叶光敷莲花。台上观置金色縒字。观兹縒字出示圣者观世音菩萨摩诃萨。真金色身颜貌熙怡。左手当胸执金莲华。右手掐珠结加趺坐。一切庄严。身放种种奇特光明。以大悲心读诵受持此秘密心真言百八遍者。是人则为十方殑伽沙俱胝那庾多百千微尘世界。所有一切如来应正等觉。一时赞叹而摄受之。于千劫来积集恶业。一切重罪皆尽散坏。一切怨酬恶相病恼亦皆消灭。速得观世音菩萨。梦觉现身与满诸愿。如是真实修习此三昧耶者。应常净浴着鲜洁衣。食三白食。每白月八日十五日断食不食。于诸有情起大悲心。恒于不空罥索观世音菩萨前。以白栴檀香泥涂摩坛地。献诸香花烧焯香王而为供养。若居坛时。当断诸语结印护身。真言白芥子香水顶上灌注。真言其手便自摩顶。结灌顶印便自印顶。面东结加趺坐。结数珠印诵母陀罗尼真言一百八遍。诵奋怒王真言一百八遍。诵秘密心真言一千八十遍者。即当单诵奋怒王真言百千倍数。若当如法作是法者。定得观世音菩萨画像身上放诸色光。是时大地六种震动。像罥索手亦放光明。于虚空中出众妙声种种赞咏。是真言者顶上亦出光明。证此相者。即得成就此大不空罥索心王母陀罗尼真言三昧耶门。一切诸法悉皆成办。是时十方殑伽沙俱胝那庾多百千微尘世界。一切如来。一时现身。舒手摩顶赞叹加祐。观世音菩萨当亦出现真妙色身。怜愍祐护爱之如子。教诏不空罥索心王母陀罗尼真言一切秘密三昧耶。乃至菩提不相舍离。修此法者。当于十方一切诸佛神通月修。所谓正月五月九月。白月一日至十五日。如法清净读诵受持即得成就。证斯法者。先于一月两月三月四月五月。依法清净调伏身心。内心诵念承事供养。令心澄净。乃当修治曼拏罗印三昧耶。则得成就而说颂曰。
