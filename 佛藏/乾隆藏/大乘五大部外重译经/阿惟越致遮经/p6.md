<!-- { "loadSidebar": true } -->
　　菩萨大勇猛　　目睹分别此
　　因听而致之　　故曰为声闻
　　自分别己体　　是则空自然
　　能了此虚无　　则无起不生
　　若无所兴隆　　则解此圣道
　　令群黎听法　　是则谓声闻
　　计心言本净　　无形不可得
　　是者莫有人　　听此为声闻
　　犹如幻化生　　灭尽则亦空
　　若有睹众想　　了之为声闻
　　又听所施与　　法施不可念
　　是轨为圣路　　尔乃成佛道
　　随其本所种　　获果亦如之
　　不可思议施　　成大道无念
　　衣食施薄福　　法施为最广
　　未尝有悁惜　　此则圣慧涂
　　弘无想之心　　布施不有着
　　如是惠施者　　疾致成佛道
　　释去一切心　　计耳无所闻
　　超度诸合会　　故谓为声闻
　　因呼有响应　　假使不着音
　　则于众圣尊　　佛法无有上
　　诸可不闻响　　一切而无倚
　　不二无若干　　畅音有声闻
　　无数佛演法　　令彼闻其音
　　计所闻如响　　乐人成佛道
　　善游诸佛土　　所闻不以乱
　　平等觉所处　　世尊无有上
　　听千三千世　　所住如虚空
　　计人等猗寂　　若泥洹无形
　　世人所著想　　计倚有四大
　　是则为虚空　　泥洹为想念
　　解诸种如是　　莫得计坚固
　　本无生死者　　不灭尽尘劳
　　万物不究竟　　计人弗可得
　　此诸法寂然　　未有睹众界
　　令黎民听此　　夙夜亦如之
　　彼不兴众念　　我化诸人闻
　　使人得听法　　如此为弟子
　　所闻无所闻　　故叹曰声闻
　　雄人念往古　　听受最上法
　　睹不分别经　　一切法一切
　　讲音无所偏　　救度一切会
　　为众人说法　　是则为声闻
　　则讲无为界　　清净不放逸
　　谛观无说法　　佛法亦如之
　　睹法不去远　　佛之所讲扬
　　彼法亦不近　　是故无所猗
　　所以谓弟子　　听采随此教
　　劝化于群黎　　斯乃为闻法
　　阿难我是故　　讲说声闻化
　　假号曰弟子　　则菩萨大士
　　佛告阿难。是故如来至真等正觉。叹说菩萨为声闻。当知是义亦善权方便也。
阿惟越致遮经卷第三
缘觉品第十
　　佛告阿难。何故如来颁宣。菩萨为缘觉乎。于是菩萨目睹诸法。何谓目睹一切法空。无有像类而不可坏。现在觉观法不可灭。故谓缘觉。诸佛经籍不可思议。晓了诸萌悉如泥洹。无有内外则不可获。一切诸法不起不灭。人之本际则泥洹也。所号本净但着言耳。则无所有法不可逮。因名演称语无所达。所以者何。其言则空。口之所说不解已无。法本之际佛道之无。分别观斯故曰缘觉。自察色阴但是声耳。此色阴者。计于色生唯有名矣。以离言声则无有阴。其色阴者无身。无我。所以者何。因口作号所言亦空。不起不灭所言自然。不着吾我不得久存况口言乎。目睹色阴则为痛痒。痛痒阴灭则不有名。因口之说号为痛痒。痛痒阴身无我。所以者何。所谓痛阴其言则空不起不灭。言不着身则无所住况于言乎。晓痛痒阴。即观想阴若寂想阴则无思想想阴号耳无身无我。所以者何。口之所说思想阴者。其言则空不起不灭。分别言已不着自然。心无所立何况口言。观想阴已则生死阴已灭。行阴则无生死。所谓行阴无身无我。所以者何。所号行阴言其则空。不起不灭但着言耳。不得久存况口所说。观行阴已则有识阴。假使识阴惔然寂灭。则此识阴但阴声耳。所以者何。其号识阴是则空耳。不起不灭其言自然。无所住止况言说乎。是五阴者皆无所有。分别本无故曰缘觉。所以者何。斯口之言缘对而致无缘不缘诸因讲说有言无言。五阴之事。于此一切永无所著。不造众因故曰缘觉。于是佛颂曰。
　　目睹一切法　　分别知之空
　　不着于诸色　　究竟莫有相
　　现在观此法　　解空知自然
　　分别了澹泊　　不可得根源
　　现在获于斯　　晓五阴如此
　　则为平等觉　　缘觉无思念
　　众生志无为　　其心不可获
　　本际无有起　　净无无思议
　　一切人不起　　观见无所灭
　　诸法无动兴　　是谓为无为
　　众生皆泥洹　　省察是所趣
　　无人犹若影　　故曰为无为
　　不用是名称　　群黎为泥洹
　　不起无所灭　　如口所叹咏
　　敢可说悉空　　人不解非言
　　是故为众生　　示现说泥洹
　　口所发假言　　无处亦无念
　　因口而有训　　求本不可得
　　阴不在本际　　口言无所显
　　诸声所称说　　人际亦无念
　　一切愿泥洹　　本无及始际
　　澹然无放逸　　则救有所将
　　本净游乎响　　众生亦复然
　　无形则空寂　　本净无心念
　　法本为若此　　假名而赞扬
　　其源不可得　　所以有言说
　　不以谀谄事　　而可分别解
　　其际则空无　　便了众生本
　　其言不依讲　　口言无所显
　　诸群黎如此　　则不着人本
　　所发阴则空　　其声无所别
　　其说亦如此　　而际亦复然
　　其无谛如是　　觉已无所念
　　是则平等道　　缘觉无思议
　　觉了于本色　　此但阴声耳
　　寂灭斯色阴　　则无有言声
　　自然释之去　　是则曰无形
　　吾我既自然　　睹之无有处
　　因言谓之阴　　色本不有身
　　其声皆归空　　不起亦不灭
　　因口而告言　　求本不可得
　　其说因痴兴　　号之谓色阴
　　现在观识阴　　诸声无所有
　　此阴以寂灭　　则无有响阴
　　于此远离身　　所谓吾我者
　　计已自然空　　未尝有坚住
　　口之所缘阴　　识阴则虚空
　　口言本则寂　　不起无所灭
　　若有所颂说　　察之悉本无
　　无黠之所言　　故演为色阴
　　诸音无有说　　其限不可得
　　不起无所灭　　无处而不决
　　无尘劳侵欺　　亦不造诸法
　　不执无所舍　　莫调不泥洹
　　彼亦无寂灭　　不有所睹见
　　不乐施欲埃　　不怠不精进
　　不乱不一心　　彼亦无守戒
　　非物可成就　　何故当持禁
　　五道非有念　　无思亦如斯
　　不恐无所畏　　不脱而不缚
　　虽讲无所演　　是为色所入
　　一切法音然　　无获莫着言
　　现在逮是觉　　无尽之法说
　　以成是三昧　　则无诸响声
　　目自分别此　　响之等如称
　　诸法亦如是　　无言不有着
　　晓了因缘者　　知音无所有
　　故号平等道　　是谓为缘觉
　　佛告阿难。菩萨大士现在分别。有明无明。是行非行。有识不识。色与不色。六入无入。诸习不习。痛痒非痛痒。恩爱莫爱。不受舍受。有与不有。生若不生。老病死患。一切自然察之本无。如是观者。故曰缘觉。于是佛颂曰。
　　现在了无慧　　未尝倚为明
　　不成立有形　　若如水中影
　　聪达晓诸义　　不着一切法
　　假使不倚经　　是则慧者相
　　明与身无异　　一切诸法相
　　觉了此缘趣　　故曰为缘觉
　　所号身之行　　其躯无所造
　　永不有内外　　则超生死体
　　终始犹芭蕉　　非根无有貌
　　不起莫有灭　　等譬如虚空
　　现在晓了此　　则勇猛菩萨
　　斯号平等圣　　缘觉如无念
　　分别一切法　　寂行如幻化
　　其识自然尔　　现在晓了之
　　忽然解斯心　　知识行如之
　　诸所道示想　　明识诸法空
　　分别识其然　　一切无所著
　　了如是法者　　知识亦如幻
　　所可号名色　　身及诸音声
　　众貌空不成　　是谓自然相
　　心驰骋六情　　如幻化无言
　　现语非音声　　计自然悉空
　　久远来习之　　因发诸入处
　　彼则分别习　　名自然如空
　　习以成悉无　　游念起众更
　　若晓习本寂　　则知法无住
　　目睹习自然　　睹众更悉寂
　　不兴凶罪殃　　故曰为缘觉
　　晓了诸痛痒　　皆空如本净
　　譬如泡起顷　　志敬空无形
　　断除众恩爱　　则从无著法
　　情欲已永尽　　故曰为缘觉
　　若受而不受　　则空无有有
　　非形何成就　　譬之如野马
　　吾无所兴想　　身生亦如是
　　计本自然生　　无根非有形
　　以离起灭法　　则不畏当终
　　未当复成身　　一切得自在
　　现在获此慧　　永无有著者
　　又缘觉之音　　则造菩萨行
　　佛告阿难。如来至真等正觉。以是之故。赞扬菩萨为缘觉也。亦当知是善权方便。如来用是之故光耀菩萨大士。持信奉法八等道迹往来不还无著声闻缘觉也。
释果想品第十一
　　贤者阿难。而说偈言。
　　世尊所演说　　假号名泥洹
　　喻之若虚空　　度于无所有
　　虽有所讲说　　则非以辞言
　　诸佛行善权　　合集说法耳
　　于是阿难说此偈已。前白佛言。惟天中天。其世人民。不解如来至真等正觉随时之化。则自侵欺。不了如来。何因分别菩萨大士持信奉法至于缘觉也。世尊告曰。若有明者于过去佛积功累德。心开意达不见侵欺。所以者何。晓了诸法。譬若幻梦影响野马水月。所以者何。菩萨大士。分别此慧则不自侵。殷勤修学如来之法。精进不懈则不自枉。佛于是颂曰。
　　世尊之所赞　　赞扬于圣道
　　是故之因缘　　菩萨行勇猛
　　少智懈怠者　　不能解此义
　　故当修精进　　如来以此说
　　道意所游生　　世尊有开化
　　故分别此慧　　清净之明哲
　　彼解道意者　　智圣不可获
　　若致得知轨　　心觉五事空
　　空者不知空　　寂定非不言
　　悉除一切音　　故赞唱空法
　　捉空无所得　　未尝能获者
　　假使不可持　　则知为空义
　　设有解是五　　分别了空慧
　　成得无放逸　　则不自侵欺
　　尔时五亿比丘志怀持信。即从坐起住世尊前。叉手自归。异口同音。而歌颂曰。
　　今世尊大圣　　蠲除诸狐疑
　　平等觉所宣　　志立于大道
　　复有五亿比丘。闻是之说皆悉奉行。悉住佛前。等心颂曰。
　　唯世之光耀　　吾今离犹豫
　　圣尊之所叹　　分别佛大道
　　志愿奉法迹　　正慧无挂碍
　　道德自然成　　开化诸十方
　　复有千亿比丘怀八等想。闻此叹颂即从坐起叉手而立。俱歌颂曰。
　　志所怀八等　　今则释疑网
　　心已分别了　　所因见八等
　　复有十亿比丘怀道迹念。自从坐起。叉手而立。同说偈曰。
　　导师及吾类　　以获致法明
　　乃知平等觉　　所因演道迹。
　　复有二百五十万比丘。志怀往来心。则从坐起叉手自归。同叹颂曰。
　　我等本依倚　　志怀往来心
　　今日永无难　　存亡无放逸
