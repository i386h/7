<!-- { "loadSidebar": true } -->
　　牟尼世尊一念智　　令彼智人共度量
　　于多俱胝劫数中　　不能算知其少分
　　时诸大众闻佛说此甚深空性。有无量众生。悉能了达四大五蕴体性俱空。六根六境妄生系缚。愿舍轮回。正修出离。深心庆喜。如说奉持。
依空满愿品第十
　　尔时如意宝光耀天女。于大众中。闻说深法。欢喜踊跃。从座而起。偏袒右肩。右膝着地。合掌恭敬而白佛言。世尊。惟愿为说于甚深理修行之法。而说颂言。
　　我问照世界　　两足最胜尊
　　菩萨正行法　　惟愿慈听许
　　佛言善女天　　若有疑惑者
　　随汝意所问　　吾当分别说
　　是时天女请世尊曰。
　　云何诸菩萨　　行菩提正行
　　离生死涅槃　　饶益自他故
　　佛告善女天。依于法界。行菩提法。修平等行。云何。依于法界。行菩提法。修平等行。谓于五蕴。能现法界。法界即是五蕴。五蕴不可说。非五蕴亦不可说。何以故。若法界是五蕴。即是断见。若离五蕴。即是常见。离于二相。不着二边。不可见。过所见。无名无相。是则名为说于法界。善女天。云何五蕴能现法界。如是五蕴不从因缘生。何以故。若从因缘生者。为已生故生。为未生故生。若已生生者。何用因缘。若未生生者。不可得生。何以故。未生诸法即是非有。无名无相。非校量譬喻之所能及。非是因缘之所生故。善女天。譬如鼓声。依木依皮及桴手等故得出声。如是鼓声过去亦空。未来亦空。现在亦空。何以故。是鼓音声不从木生。不从皮生及桴手生。不于三世生。是则不生。若不可生则不可灭。若不可灭无所从来。若无所从来。亦无所去。若无所去。则非常非断。若非常非断。则不一不异。何以故。此若是一则不异法界。若如是者。凡夫之人应见真谛。得于无上安乐涅槃。既不如是。故知不一。若言异者。一切诸佛菩萨行相。即是执着。未得解脱烦恼系缚。即不证于阿耨多罗三藐三菩提。何以故。一切圣人。于行非行。同真实性。是故不异。故知。五蕴非有非无。不从因缘生。非无因缘生。是圣所知非余境故。亦非言说之所能及。无名无相。无因无缘。亦无譬喻。始终寂静。本来自空。是故。五蕴能现法界。善女天。若善男子善女人。欲求阿耨多罗三藐三菩提。异真异俗。难可思量。于凡圣境。体非一异。不舍于俗。不离于真。依于法界。行菩提行。尔时世尊作是语已。时善女天。踊跃欢喜。即从座起。偏袒右肩。右膝着地。合掌恭敬。一心顶礼。而白佛言。世尊如上所说。菩提正行我今当学。是时索诃世界主大梵天王。于大众中。问如意宝光耀善女天曰。此菩提行。难可修行。汝今云何。于菩提行。而得自在。尔时。善女天答梵王曰。大梵王如佛所说。实是甚深一切异生。不解其义。是圣境界微妙难知。若使我今依于此法得安乐住。是实语者。愿令一切五浊恶世无量无数无边众生。皆得金色三十二相。非男非女。坐宝莲花。受无量乐。雨天妙花。诸天音乐不鼓自鸣。一切供养皆悉具足。时善女天说是语已。一切五浊恶世所有众生。皆悉金色。具大人相。非男非女。坐宝莲花受无量乐。犹如他化自在天宫无诸恶道。宝树行列。七宝莲花遍满世界。又雨七宝上妙天花。作天伎乐。如意宝光耀善女天。即转女身作梵天身。时大梵王。问如意宝光耀菩萨言。仁者。如何行菩提行。答言。梵王。若水中月。行菩提行。我亦行菩提行。若梦中行菩提行。我亦行菩提行。若阳焰行菩提行。我亦行菩提行。若谷响行菩提行。我亦行菩提行。时大梵王。闻此说已。白菩萨言。仁依何义而说此语。答言。梵王。无有一法是实相者。但由因缘而得成故。梵王言。若如是者。诸凡夫人。皆悉应得阿耨多罗三藐三菩提。答言。仁以何意而作是说。愚痴人异。智慧人异。菩提异。非菩提异。解脱异。非解脱异。梵王。如是诸法平等无异。于此法界。真如。不一不异。无有中间而可执着。无增无减。梵王。譬如幻师及幻弟子。善解幻术。于四衢道。取诸沙土草木叶等。聚在一处作诸幻术。使人睹见象众马众车兵等众。七宝之聚种种仓库。若有众生愚痴无智。不能思惟。不知幻本。若见若闻。作是思惟。我所见闻象马等众。此是实有。余皆虚妄。于后更不审察思惟。有智之人。则不如是。了于幻本。若见若闻。作如是念。如我所见象马等众。非是真实。唯有幻事。惑人眼目。妄谓象等。及诸仓库。有名无实。如我见闻。不执为实。后时思惟知其虚妄。是故智者了一切法皆无实体。但随世俗如见如闻。表宣其事。思惟谛理。则不如是复由假说。显实义故。梵王。愚痴异生。未得出世圣慧之眼。未知一切诸法。真如不可说故。是诸凡愚。若见若闻。行非行法。如是思惟。便生执着。谓以为实。于第一义。不能了知诸法真如是不可说。是诸圣人。若见若闻。行非行法。随其力能不生执着以为实有。了知一切无实行法。无实非行法。但妄思量行非行相。唯有名字无有实体。是诸圣人随世俗说。为欲令他知真实义如是。梵王。是诸圣人。以圣智见。了法真如不可说故。行非行法亦复如是。令他证知故。说种种世俗名言。时大梵王。问如意宝光耀菩萨言。有几众生。能解如是甚深正法。答言。梵王。有众幻人心心数法。能解如是甚深正法。梵王曰。此幻化人体是非有。此之心数从何而生。答曰。若知法界不有不无。如是众生能解深义。
　　尔时梵王白佛言。世尊。是如意宝光耀菩萨不可思议。通达如是甚深之义。佛言。如是如是梵王。如汝所言。此如意宝光耀。已教汝等发心修学无生忍法。是时大梵天王。与诸梵众。从座而起。偏袒右肩。合掌恭敬。顶礼如意宝光耀菩萨足。作如是言。希有希有。我等今日幸遇大士。得闻正法。
　　尔时。世尊告梵王言。是如意宝光耀。于未来世。当得作佛。号宝焰吉祥藏如来应正遍知明行圆满善逝世间解无上士调御丈夫天人师佛世尊。说是品时。有三千亿菩萨。于阿耨多罗三藐三菩提。得不退转。八千亿天子。无量无数国王臣民。远尘离垢。得法眼净。
　　尔时会中有五十亿苾刍。行菩萨行。欲退菩提心。闻如意宝光耀菩萨说是法时。皆得坚固不可思议。满足上愿。更复发起菩提之心。各自脱衣。供养菩萨。重发无上胜进之心。作如是愿。愿令我等功德善根悉皆不退。回向阿耨多罗三藐三菩提。梵王。是诸苾刍。依此功德。如说修行。过九十大劫。当得解悟出离生死。尔时。世尊即为授记。汝诸苾刍。过三十阿僧祇劫。当得作佛。劫名难胜光王。国名无垢光。同时皆得阿耨多罗三藐三菩提。皆同一号名愿庄严间饰王。十号具足。梵王。是金光明微妙经典。若正闻持有大威力。假使有人于百千大劫。行六波罗蜜无有方便。若有善男子善女人。书写如是金光明经。半月半月专心读诵。是功德聚于前功德百分不及一。乃至算数譬喻所不能及。梵王。是故我今令汝修学。忆念受持为他广说。何以故。我于往昔。行菩萨道时。犹如勇士入于战阵。不惜身命。流通如是微妙经王。受持读诵为他解说。梵王。譬如转轮圣王。若王在世。七宝不灭。王若命终所有七宝自然灭尽。梵王。是金光明微妙经王。若现在世无上法宝悉皆不灭。若无是经随处隐没。是故应当于此经王。专心听闻受持读诵。为他解说。劝令书写。行精进波罗蜜。不惜身命不惮疲劳。功德中胜。我诸弟子。应当如是精勤修学。
　　尔时大梵天王。与无量梵众帝释四王及诸药叉。俱从座起。偏袒右肩。右膝着地。合掌恭敬。而白佛言。世尊。我等皆愿守护流通是金光明微妙经典。及说法师若有诸难。我当除遣令具众善。色力充足。辩才无碍。身意泰然。时会听者皆受安乐。所在国土。若有饥馑怨贼非人为恼害者。我等天众皆为拥护。使其人民安隐丰乐无诸枉横。皆是我等天众之力。若有供养是经典者。我等亦当恭敬供养如佛不异。
　　尔时佛告大梵天王及诸梵众乃至四王诸药叉等。善哉善哉。汝等得闻甚深妙法。复能于此微妙经王。发心拥护。及持经者。当获无边殊胜之福。速成无上正等菩提。时梵王等闻佛语已。欢喜顶受。
四天王观察人天品第十一
　　尔时多闻天王。持国天王。增长天王。广目天王。俱从座起。偏袒右肩。右膝着地。合掌向佛礼佛足已白言。世尊。是金光明最胜王经。一切诸佛常念观察。一切菩萨之所恭敬。一切天龙常所供养。及诸天众常生欢喜。一切护世。称扬赞叹。声闻独觉皆共受持。悉能明照诸天宫殿。能与一切众生殊胜安乐。止息地狱饿鬼傍生诸趣苦恼。一切怖畏悉能除殄。所有怨敌寻即退散。饥馑恶时能令丰稔。疾疫病苦皆令蠲愈。一切灾变百千苦恼咸悉消灭。世尊。是金光明最胜王经。能为如是安隐利乐。饶益我等。惟愿世尊。于大众中。广为宣说。我等四王并诸眷属。闻此甘露无上法味。气力充实。增益威光。精进勇猛神通倍胜。世尊。我等四王修行正法。常说正法以法化世。我等令彼天龙药叉健闼婆阿苏罗揭路茶俱槃茶紧那罗莫呼罗伽及诸人王。常以正法而化于世。遮去诸恶。所有鬼神吸人精气无慈悲者。悉令远去。世尊。我等四王与二十八部药叉大将。并与无量百千药叉。以净天眼过于世人。观察拥护此赡部洲。世尊。以此因缘我等诸王名护世者。又复于此洲中。若有国王。被他怨贼常来侵扰。及多饥馑疾疫流行。无量百千灾厄之事。世尊。我等四王。于此金光明最胜王经。恭敬供养。若有苾刍法师。受持读诵。我等四王。共往觉悟劝请其人。时彼法师由我神通觉悟力故。往彼国界。广宣流布是金光明微妙经典。由经力故。令彼无量百千衰恼灾厄之事悉皆除遣。世尊。若诸人王。于其国内。有持是经苾刍法师。至彼国时。当知此经亦至其国。世尊。时彼国王应往法师处。听其所说闻已欢喜。于彼法师恭敬供养。深心拥护令无忧恼。演说此经利益一切。世尊。以是经故我等四王皆共一心护是人王及国人民。令离灾患常得安隐。世尊。若有苾刍苾刍尼邬波索迦邬波斯迦持是经者。时彼人王随其所须供给供养令无乏少。我等四王令彼国主及以国人。悉皆安隐远离灾患。世尊。若有受持读诵是经典者。人王于此供养恭敬尊重赞叹。我等当令彼王于诸王中。恭敬尊重最为第一。诸余国王共所称叹。大众闻已。欢喜受持。
金光明最胜王经卷第六
四天王护国品第十二
