<!-- { "loadSidebar": true } -->
　　为一众生故　　庄严大誓愿
　　法本不生灭　　何处有灭相
　　本际不可得　　颠倒见起灭
　　法性常尔住　　故不可思议
　　若能知如是　　不生亦不灭
　　菩萨念众生　　不解是法相
　　为之勤精进　　令得离颠倒
　　诸佛常不见　　众生决定相
　　而不舍发心　　是名精进人
　　思惟一切法　　知皆如幻化
　　智慧不得坚　　观法如虚空
　　从虚妄分别　　贪着生垢染
　　为斯开法门　　令得入涅槃
　　为彼行精进　　而不坏于法
　　离法非法故　　常行真精进
　　是等行远离　　以得无诤定
　　独闹俱不住　　而常畏世间
　　乐住于闲居　　犹如犀一角
　　游戏诸禅定　　明达诸神通
　　心常住平等　　等空闲聚落
　　平等无分别　　常尔名寂静
　　常解知寂静　　无漏无分别
　　信法得解脱　　故说名寂静
　　来去皆平等　　彼常住平等
　　不灭于平等　　故说住平等
　　自住平等法　　以此道众生
　　不违平等行　　故说常定住
　　志念常坚固　　不忘菩提心
　　而能化众生　　故说常定者
　　常念于诸佛　　真实法性身
　　远离色身相　　故说常定者
　　常修行诸法　　如诸法法体
　　而无有忆念　　故说常定者
　　常不舍念僧　　知僧是无为
　　离于数寂静　　善思惟黠慧
　　十方佛国土　　悉见于诸佛
　　而于眼色中　　终不生二相
　　诸佛所说法　　一切能听受
　　而于耳声中　　亦不生二相
　　能于一心中　　知诸众生心
　　自心及彼心　　此二不分别
　　忆念过去际　　如恒河沙劫
　　是先及是后　　亦复不分别
　　能遍至无量　　不思议佛所
　　而于身心中　　无有疲倦相
　　分别知诸法　　乐说辩无尽
　　于无央数劫　　开示法性相
　　智慧到彼岸　　以解阴界入
　　常为众生说　　无取无戏论
　　善知因缘法　　远离二边相
　　知是烦恼因　　亦知是净因
　　信解因缘法　　则无诸邪见
　　法皆属因缘　　无有定根本
　　黠慧无我见　　佛见与空见
　　世间涅槃见　　皆无如是见
　　以智慧光明　　知一切法性
　　无闇无障碍　　是智者行道
　　是业名大乘　　不思议佛乘
　　悉容受众生　　是大乘菩提
　　一切诸乘中　　是乘为第一
　　如此大乘者　　能出生余乘
　　余乘有限量　　不能受一切
　　唯此无上乘　　能悉受众生
　　若行此无量　　虚空之大乘
　　于一切众生　　无有悭吝心
　　有智者住此　　无垢之大乘
　　此乘如虚空　　无色不可示
　　若有诸众生　　乘此大乘者
　　当观是乘相　　宽博多所容
　　无量无数劫　　说大乘功德
　　及乘此乘者　　功德不可尽
　　若住此大乘　　彼人离诸难
　　得值诸无难　　此是智慧人
　　闻是妙经典　　乃至四句偈
　　不堕于恶道　　得到安隐处
　　爱敬此经者　　是天亦是人
　　以舍是身已　　常生人天故
　　于后恶世时　　若得闻是经
　　我皆与授记　　究竟成佛道
　　若后恶世时　　手执此妙典
　　即是住真法　　能转此法轮
　　若人持是经　　能转无量劫
　　生死趣往来　　得近于佛道
　　若能持是经　　智慧大精进
　　是人极勇猛　　能降伏诸魔
　　然灯授我记　　令得无生忍
　　爱乐此经者　　我授记亦然
　　若佛不出世　　无度众生时
　　爱乐此经者　　作佛所作事
　　说此偈时。五千天子皆发阿耨多罗三藐三菩提心。二千菩萨得无生法忍。十千比丘不受诸法漏尽心得解脱。三万二千人远尘离垢于诸法中得法眼净。尔时文殊师利法王子白佛言。世尊。如我解佛所说法义。若有人发菩提愿者。是为邪愿。何以故。一切诸法若有所得悉皆是邪。若有人计有得菩提而发愿者。如是之人诸所作行皆为邪行。何以故。以彼菩提不住欲界。不住色界。亦复不住无色界故。若彼菩提无有住处不应发愿。世尊。譬如有人愿得虚空。彼人宁有得虚空不。佛言不也。如是世尊。菩萨亦尔发虚空相菩提之愿。当知即是发虚空愿。是菩提无愿。出过三世非是受相。若菩萨起于二相发菩提心。作如是念。异彼生死而有菩提。异彼菩提而有涅槃。然彼菩萨非菩提行。
　　尔时胜思惟梵天问文殊师利法王子言。文殊师利。云何菩萨摩诃萨行菩提行。答言。梵天。若菩萨行一切法。而于诸法无所行者。是为菩萨行菩提行。何以故。梵天过诸所行。是名菩萨行菩提行。又复问言。文殊师利。云何菩萨行过诸所行是行菩提行。答言。梵天。远离一切诸攀缘相。离于眼耳鼻舌身意诸缘之相。是名菩萨出过一切诸境界行。又复问言。文殊师利。言出过者。以何意故如是说耶。答言。梵天。不过平等。何以故。梵天。诸法平等即是菩提。又复问言。云何菩萨起菩提愿。答言。梵天。当如彼菩提。又复问言。云何菩提。答言。梵天。菩提者。非过去非未来非现在。是故菩萨三世清净观起菩提愿。梵天。如过去未来现在诸法本来不生若本不生则无修行。如是起愿彼人无有处所发愿。何以故。如是发愿行菩提行。得一切种一切智智。又复问言。何义名为一切智智。答言。梵天。一切悉知。是故说为一切智智。又复问言。以何等法是一切智。答言。梵天。无别异相。以何等处无众生相。如彼众生如是而知。是故名为无别异相。又复问言。云何名为无众生耶。答言。梵天。言众生者但有名字。离名字性则无众生。离彼众生则无名字。是故名字不异众生。众生之性不异名字。若有菩提异众生者应有二相。以如菩提众生亦尔。以是义故。不异众生有菩提也。以不异故菩提平等。菩提平等则我平等。如是平等而得菩提。彼法无异。以是义故彼无异也。我常平等如彼无我。是故无我无异于我。如彼虚空无有异相。如是平等一切诸法无有异相。
　　尔时胜思惟梵天谓文殊师利法王子言。文殊师利。当知如来是实语者。以如实解如是法故。文殊师利法王子言梵天。佛于诸法无所修行。何以故。如来犹尚不得诸法。何况修行。梵天问言。文殊师利。如来岂可不知诸法是有为法是无为法是世间法是出世间法耶。文殊师利问言。梵天。于意云何。颇有人能修行虚空知虚空不。答言不也。问言。梵天。所说虚空。虚空颇有生灭不耶。答言不也。文殊师利言。梵天。如是诸法犹如虚空。如彼虚空无有生灭。一切诸法亦复如是。不以说故便谓诸法有生有灭。梵天。如此说法无有所说。一切诸法而可说也。以一切法不生不灭故无可说。若所说法不生不灭无可说者。说亦如是无法说也。何以故。如彼法说以何等识说彼诸法。彼识亦尔。以是义故。言说诸法真如法住。无真如住而真如不住。
　　尔时四天王。释提桓因。大梵天王。娑婆世界主。集在会中。即以天华散于佛上。而作是言。世尊。若善男子善女人。闻文殊师利法王子说如是法有信解者。当知是人能破魔军及诸怨敌。何以故。以法王子文殊师利善说诸法离一切相。若有善男子善女人。得闻如是甚深法门。不惊不怖能信解者。当知是人必定不从小功德来。若是经典所在之处。当知其处佛所住持。若有得闻如是甚深法门之处。当知其处佛转法轮。随是经典在所住处。若聚落城邑山林旷野。塔寺僧房经行之处。诸魔外道贪着之人所不能行。若多供养过去诸佛。乃能得闻如是经典。于是经中我等获得智慧光明。而不能得仰报如来文殊师利胜思惟梵天之大恩也。我等常于所从闻经说法法师生世尊想。能以血肉而供养之犹不报恩。我等诸人于是法师生世尊想。我等诸人常当随侍说是法者。此善男子常为诸天之所卫护。世尊。若人书写如是经典。若读若诵若解说时。无量诸天为听法故往至其所。
　　尔时世尊告四天王释提桓因梵天王等诸大众言。善哉善哉。诸善男子。如汝所说。如是如是。若有三千大千世界满中七宝。布施福德以为一分。闻是法门所得功德。其福胜彼。诸善男子。置是三千大千世界有人。若如恒河沙等十方世界满中七宝。布施福德以为一分。闻是法门所得功德。复过于彼。诸善男子。若有欲得诸功德者。当听是经。若有欲得身色端正。欲得财富。欲得眷属。欲得自在。欲得具足天乐人乐。欲得名称。欲得多闻忆念坚固正行威仪戒定智慧解达经书。欲得善知识。欲得乐说辩才。欲得三明六通。欲得一切善法。欲得与诸众生一切乐具。欲得涅槃者。当听是经敬信是经受持读诵如说修行广为人说。
　　诸善男子。若有人能行是经者。我不见其有不摄受。如此一切诸势力者。诸善男子。我今语汝。若人所从闻是经者。若是和上。若阿阇梨。我未曾见世间所有供养之具能报其恩。以是法门出于世间。世间供养所不能报。何以故。以是法门过于世间。世间财物所不能报。是法无染。染污之物所不能报。不可得以世间资生饮食卧具所能报恩。
