<!-- { "loadSidebar": true } -->
　　诸善男子。说是法者余不能报。惟有一事谓如说行。若有人能于此法门如说行者。是人名为能报佛恩。是人亦名恭敬于师净毕报恩。是人不空食人信施。是人名为顺如来教。是人名为越度众流。是人名为过诸险道。是人名为建立胜幢。是人名为能破敌阵。是人名为师子之王。无所畏故。是名象王。能降魔故。是名牛王。外道论师无能坏故。是名医王。疗众病故。是人名为无所怖畏。能说如是甚深法故。是人名为能具足舍。能舍一切诸烦恼故。是人名为持清净戒。究竟一切诸善法故。是人名为得大忍辱。以得远离我我所故。是人名为大精进力。于无量劫心无惓故。是人名为具足禅定。心常系念住一处故。是人名为有大智慧。善解言说诸章句故。是人名为有大功德。以无量福严身相故。是人名为有大威德。能蔽日月诸光明故。是人名大力。持佛十力故。是人名大云。能震法雷故。是人名大雨。灭烦恼尘故。是人名归依。以至涅槃故。是人名大救。救生死畏故。是人名灯明。离无明闇故。是人名归趣。魔所惊怖者之所归依故。是人名究竟大道之众生。是人名得位。以坐道场故。是人名得法眼。是人名见真如。是人名知空。是人名为安住大悲。是人名为安立大慈。是人不舍一切众生。是人名为背于小乘。是人名为向于大乘。是人名为除舍颠倒。是人名为至于平等。是人名为入于法位。是人名为安住道场。是人名为破坏诸魔。是人名为住一切智。是人则能转于法轮。是人能作佛所作事。诸善男子。我若一劫。若余残劫。称扬彼人。赞叹彼人。说其如说修行功德不能穷尽。如来之辩亦不可尽。所有功德亦不可尽。
　　尔时会中有一天子。名不退转。在大会坐。时不退转天子白佛言。世尊。世尊所说随法修行。随法修行者。云何说名随法修行。佛言。天子。如我所说随法行者。谓不修行一切诸法。是名修行一切诸法。何以故。若人修行一切诸法。彼法不作亦非不作。若法不作亦非不作。是则名为随法修行。如是行者则不行善不行不善。不行有漏不行无漏。不行世间不行出世间。不行有为不行无为。不行生死不行涅槃。是则名为随法修行。若不修行一切法者。名为修行。以世间人有法相者不如实行。若有法相彼人则无如实修行。若人不能住于法中。不如实行一切诸法。以一切法无有对故。如是说名如实修行。
　　尔时不退转天子白佛言。世尊。若能如是如实行者。是人毕竟如实修行。何以故。实法行者名为毕竟。如实修行非是住于邪行道者。住正道者有随法行。世尊。行正行者无有邪法。何以故。诸法平等无差别故。
　　尔时胜思惟梵天。问不退转天子言。善男子。汝住如实修行中耶。答言。梵天。若使世尊所说法中有二相者。我则住于如实修行。今以诸法无有二相。是乃名为如实修行。梵天。而我如实住彼行中。以常不作亦不戏论。如真如法。如是修行如实之法。我住彼法如彼法行。是故我说住于修行。梵天言。天子。我尝于此佛国土中不曾见汝。天子言。梵天。我亦于此佛国土中不。曾见我梵天言。天子。此佛国土非是分别。无所分别我见不见。天子言。梵天。我亦如是。亦不分别。无所分别曾于佛土见与不见。问言天子。何人能见未曾见耶。答言。梵天。谓诸凡夫一切未曾见圣法位。若能入者是则名为先所未见而能见也。是法位如非眼识见。亦复非是耳鼻舌身意识所知。但诸圣人如彼真如。如是而见如眼耳如。乃至意如及法位如。亦复如是。若有能作如是见者。是名正见。尔时释提桓因。白佛言。世尊。譬如商主入于宝洲眼所见者皆是宝物。如是成就不可思议诸功德者。有所乐说皆是法宝。皆示实际以是诸善男子。不着我见不着众生见。故是诸善男子。有所乐说皆不颠倒。是诸善男子。有所乐说能清净本际。不见后际。不见现在际。是诸善男子有所乐说。若无信者能令生信。若已信者令得解脱。是诸善男子有所乐说。若憍慢者能令降伏。无憍慢者令如实知。是诸善男子有所乐说。一切诸魔不能得便。其有闻者过诸魔业。是诸善男子有所乐说。若有未生诸善法者则能令生。若有已生诸善法者能令不灭。是诸善男子有所乐说。现在烦恼已生能断。未生烦恼能令不生。是诸善男子有所乐说。若有未发菩提心者则能令发。已发心者能令不退。是诸善男子。有所乐说。能令一切诸法不断。摄取一切诸法不灭。是诸善男子有所乐说。能令满足一切佛法。世尊。以是乐说能善降伏一切外道。何以故。世尊。一切野干师子王前不能胜身。何况出声。世尊。一切外道诸论义师。亦复如是。不能堪忍堪作无上师子王吼。
　　尔时不退转天子。问释提桓因言。憍尸迦。所言师子吼。师子吼者。为何谓耶。以何义故名师子吼。答言。天子。若行者说法。无所贪着而有所说。是则名为师子吼也。若行者贪着所见而有所说。是野干鸣。不得名为师子吼也。以起一切诸邪见故。天子。汝当复说。云何名为师子吼者。天子答言。憍尸迦。若行者有所说法。乃至如来尚不贪着。何况余法。是则名为师子吼也。又憍尸迦。若行者如说修行。如是说法名师子吼。决定说法名师子吼。说法无畏名师子吼。又憍尸迦。若行者为得诸法不生不灭。不为法生不为法灭。如是说法名师子吼。又憍尸迦。若行者为无垢无净无合无散。是故说法名师子吼。又憍尸迦。师子吼者名决定说。一切诸法悉无有我无众生等。名师子吼。以决定说诸法皆空无相无愿。名师子吼。守护法故而有所说。名师子吼。为诸众生令得解脱。发菩提心说如是言。我当作佛。如是说法名师子吼。若能清净资生知足。如是说法名师子吼。常能不舍阿兰若处。如是说法名师子吼。若自行施化他令施。如是说法名师子吼。若能不舍成就威仪。如是说法名师子吼。等心怨亲。如是说法名师子吼。常修精进不舍本愿。如是说法名师子吼。能除烦恼。如是说法名师子吼。能以智慧善知所行。如是说法名师子吼。当说如是师子吼时。于此三千大千世界。六种震动。百千伎乐自然出声。放大光明普照天地。百千诸天踊跃欢喜。而作是言。此不退转天子所说师子吼法。我等得闻。于阎浮提则为再见转于法轮。时佛微笑。诸佛常法若微笑时。则有若干百千万种青黄赤白红紫等光。从口中出。普照无量无边世界。上过梵世蔽日月光。照已还摄绕身三匝从顶相入。于是胜思惟梵天。向佛合掌。偈赞请曰。
　　度一切慧最胜尊　　悉知三世众生行
　　智慧功德及解脱　　愿为演说笑因缘
　　佛慧无量不思议　　知众生心无障碍
　　随应说法称根性　　声闻缘觉所不及
　　惟愿最胜无上尊　　为我演说笑因缘
　　舌净无垢月光明　　如帝释王梵天王
　　普照天人须弥山　　及铁围等一切山
　　惟愿最胜无比尊　　为我演说笑因缘
　　大圣寂然离嗔恨　　天人瞻仰无厌足
　　一切皆蒙得快乐　　愿为分别笑因缘
　　通达诸法如虚空　　水沫电云幻梦影
　　水中月等虚空相　　愿以妙音说笑缘
　　离分别相诸邪见　　了空无相及无作
　　常乐禅定寂然法　　愿说放此净光缘
　　不著文字言语声　　为诸众生常说法
　　不着我法无垢慧　　一一法句如来说
　　智通根力皆具足　　华光智慧为我说
　　如来世尊能永灭　　生老病死一切苦
　　那罗延力勇猛力　　降伏一切诸魔力
　　能与众生无归者　　而作归依法灯明
　　惟愿勇猛天人师　　为我分别说笑缘
　　尔时世尊。告胜思惟大梵天言。梵天。是不退转天子。汝为见不。大梵天言。如是世尊。唯然已见。佛言。梵天。此不退转天子。从今已后过三百二十万阿僧祇劫。当得作佛。号须弥灯王如来应正遍知乃至佛婆伽婆。世界名善化。劫名梵叹。其佛国土阎浮檀金琉璃为地。纯菩萨僧。勇猛降伏诸魔怨敌。所须之物应念即至如兜率天。佛寿无量不可计数。说法无过。于是胜思惟梵天。谓不退转天子言。天子。如来今已授仁者记。天子言。梵天。我之受记如与真如法界授记。与我授记亦复如是。梵天言。法性法界不可授记。天子言。如法性法界不可授记。当知一切菩萨授记。亦复如是。梵天言。天子。若佛如来不与汝记。汝于过去诸如来所。是则便为空修梵行。天子言。梵天。若无所住是住梵行。问言。天子。云何无住而住梵行。答言。梵天。若不住欲界。不住色界。不住无色界。是住梵行。复次梵天。若不住我。不住众生。不住寿命。不住人者。是住梵行。以要言之。若不住法。不住非法。是住梵行。问言。天子。所说梵行为有何义。答言。梵天。住不二道是梵行义。问言。天子。住不二道为住何所。答言。梵天。住不二道是即不住一切诸法。何以故。以众贤圣皆无所住。不取于法不度诸流。问言。天子。云何修道。答言。梵天。不堕有无。故不分别是有是无。如是修者名为修道。问言天子。为以何法而修道耶。答言。梵天。不以见闻觉知等法。亦不以得。亦不以证。于一切法无相无示。名为修道。
胜思惟梵天所问经卷第六
