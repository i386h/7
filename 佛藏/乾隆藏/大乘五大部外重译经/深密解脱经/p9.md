<!-- { "loadSidebar": true } -->
　　观世自在菩萨白佛言。世尊。以何义故说诸波罗蜜名波罗蜜。佛言。观世自在。有五种义说名波罗蜜。所谓不着。不悕望。无过。不分别。回向。观世自在。不著者。所谓不着诸波罗蜜相违事。不悕望者。于诸波罗蜜受用果报。报恩中无求心。无过者。远离诸波罗蜜。无方便杂染法。不分别者。诸波罗蜜中。不如所闻执着自相。回向者。诸波罗蜜所作所集。回取大菩提果故。观世自在。是故我说名波罗蜜。
　　观世自在菩萨白佛言。世尊。诸波罗蜜相违事有几种。佛言。观世自在。波罗蜜相违事有六种。何等为六。所谓乐于五欲资生自在。我受乐见功德利自在故。随身口意行自在故。于他轻恼心不堪忍故。着自身乐故。专念世间。散乱行故。于世间中见闻觉知。名字分别为胜功德故。观世自在。是名诸波罗蜜相违事。
　　观世自在菩萨白佛言。世尊。世尊何者是诸波罗蜜果报。佛言。观世自在。诸波罗蜜果报有六种应知。何等为六。所谓得富财故。趣善道故。无怨敌故。不坏多喜乐故。常为众生主故。不害自身故。大威德力故。观世自在。是名诸波罗蜜六种果报。
　　观世自在菩萨白佛言。世尊。何者是诸波罗蜜杂染法。佛言观世自在。诸波罗蜜有四种不如法行。名为杂染。何等为四。所谓无慈心行故。不正念行故。不断恶行故。不至心行故。
　　观世自在菩萨白佛言。世尊。何者是不正思惟。佛言。观世自在。所谓修行诸波罗蜜。离余波罗蜜行。是名不正思惟。
　　观世自在菩萨白佛言。世尊。何者是菩萨无方便修行。佛言。观世自在。若菩萨修波罗蜜行摄取众生。但施饮食资生等乐以为满足。而不能令离不善处置于善处。是名菩萨无方便修行。何以故。观世自在。非施饮食如是等乐名为利益。观世自在。譬如粪秽若多若少。无人能令生香美气。观世自在。如是一切有为行苦。一切众生自性诸苦。饮食资生摄取众生不可为乐。观世自在。若置众生在于第一上善法中究竟乐处。名为摄取与大利益。
　　观世自在菩萨白佛言。世尊。世尊此诸波罗蜜有几种清净。佛言。观世自在。我不说离五种清净更有清净。观世自在。而我依此五种清净。略广说诸波罗蜜清净之相。观世自在。何者是略说诸波罗蜜清净之相。观世自在。一切波罗蜜有七种清净。何等为七。所谓菩萨离我说法。复于他边不求智慧故。此见诸法不生执着。知一切法能取大菩提故。不生异意异疑故。不自赞叹不毁他人故。不欺不憍慢不放逸故。得少善法不生满足心故。得此诸法于他人边不生嫉妒悭吝心故。观世自在。是名略说诸波罗蜜七种清净应知。
　　观世自在。我复广说诸波罗蜜清净之相。依彼七种说诸波罗蜜清净。何等七种。观世自在。我说诸菩萨摩诃萨檀波罗蜜七种清净。如实修行。何等为七。所谓依悲心施清净。施清净即戒清净。见清净。心清净。口清净。智清净。意清净。是名檀波罗蜜七种清净应知。
　　观世自在。如是戒波罗蜜有七种清净。何等为七。所谓菩萨摩诃萨于菩萨受持戒。如实知一切戒。如实能知离诸过法。彼法恒持坚固戒。至心戒。常随顺戒。于诸学中如实持戒。
　　观世自在。是名戒波罗蜜七种清净应知。
　　观世自在。如是羼提波罗蜜有七种清净。何等为七。所谓菩萨自信业报。于诸一切不饶益事心不嗔恨。若骂若嗔若打。一切恶事来加其身。不生报心。不怀结恨。若彼求悔应时即受。不令他恼。不求他求。不为有畏。不为饮食而行忍辱。于受他恩不忘还报。观世自在。是名忍辱波罗蜜七种清净应知。
　　观世自在。毗梨耶波罗蜜有七种清净。何等为七。所谓菩萨如实知精进平等故。不为精进自高下他故。身体安住如山不动故。常勤精进故。心不怯弱故。所行坚固故。于诸善法起精进心不休息故。观世自在。是名毗梨耶波罗蜜七种清净应知。
　　观世自在。禅波罗蜜有七种清净。何等为七。所谓菩萨善决定知诸相三昧禅波罗蜜。满足三昧禅波罗蜜。如实知二分三昧禅波罗蜜。如实知随顺三昧去禅波罗蜜。不依止三昧禅波罗蜜。善练诸业所作善三昧禅波罗蜜。观菩萨藏无量三昧禅波罗蜜。观世自在。是名禅波罗蜜七种清净应知。
　　观世自在。般若波罗蜜有七种清净。何等为七。所谓离有无谤中道般若。依般若力如实能知三解脱义。谓空无相无愿。如实能知三种分别他力第一义谛。如实能知三种名相生相第一义相自体。如实能知世谛五明处。如实能知第一义谛。于七种真如不分别不戏论。一味多修行无量差别观法。奢摩他毗婆舍那。随闻如实修行成就。观世自在。是名般若波罗蜜七种清净应知。
　　观世自在菩萨白佛言。世尊。世尊此五种观。一一观有何等业。佛言。观世自在。此五种观各有五业应知。何等为五。所谓菩萨不着现报。常至心行诸波罗蜜不放逸故。不悕望报恩。摄取未来不放逸故。无诸过失能善满足。善清净善白净。修诸波罗蜜故。依无分别巧方便。速满诸波罗蜜故。依回向力一切生处得善果报。依彼如实修行诸波罗蜜不尽。乃至得阿耨多罗三藐三菩提故。观世自在。是名菩萨诸波罗蜜差别业应知。
　　观世自在菩萨白佛言。世尊。世尊此诸波罗蜜何者最胜。佛言。观世自在。所谓不吝资财。不着果报。回向大菩提。观世自在。是名最胜应知。观世自在言。世尊。何者是无染法。佛言。所谓无诸过无分别。是名无染法应知。观世自在言。世尊。何者为明妙。佛言。所谓缘灭诸法应知。观世自在菩萨白佛言。世尊。世尊何者是菩萨不动地。佛言。观世自在。菩萨入初欢喜地具足大力不退诸法。是名菩萨不动地应知。观世自在言。世尊。何等法是善清净法。佛言。所谓满足十地。乃至满足佛地应知。观世自在菩萨白佛言。世尊。世尊何故菩萨诸波罗蜜不尽。爱乐果报亦不尽。佛言。所谓迭相因生妙果应知。
深密解脱经卷第五
圣者观世自在菩萨问品第十之余
　　圣者观世自在菩萨白佛言。世尊。世尊何故诸菩萨。心不多乐诸波罗蜜果报。而多乐诸波罗蜜行。佛言。观世自在。有五种法。何等为五。所谓乐于增上欢喜乐故。摄取自利利他故。乐未来世乐报恩故。不染诸法故。不失彼法故。应知。观世自在菩萨白佛言。世尊。世尊此诸波罗蜜各有几种胜妙之力。佛言。观世自在。此诸波罗蜜各有四种妙力。应知。何等为四。一谓菩萨修行诸波罗蜜。远离悭嫉心。远离破戒心。远离嗔心。远离懈怠心。远离散乱心。远离诸见心故。能成就阿耨多罗三藐三菩提诸功德故。现身摄取自身他身故。于未来世能得广大无尽爱果报故。
　　观世自在菩萨白佛言。世尊。世尊此诸波罗蜜何等为因。何等为果。何等为力。佛言。观世自在。大悲为因。爱乐摄取众生为果。能满足菩提为力。应知。
　　观世自在菩萨白佛言。世尊。世尊若诸菩萨一切资财随心所用不可穷尽。菩萨复有大悲愍心。何故世间贫穷众生受种种苦。佛言。观世自在。此诸众生自业罪过。菩萨大悲。常欲与诸一切众生无尽富乐。常怀怜愍坚固不动。观世自在。若诸众生无自罪障。世间无有贫穷众生。观世自在。譬如一切诸饿鬼等为渴逼恼。往见一切诸河大海悉皆干竭。此非诸河大海过咎。是诸饿鬼自罪业报。诸菩萨等施诸众生一切资财。如彼大海无有过咎。而诸众生受贫穷苦。如彼饿鬼自作恶业有如是报。非菩萨过。观世自在菩萨白佛言。世尊。世尊菩萨何等波罗蜜。取诸法无体相。佛言。观世自在。般若波罗蜜取诸法无体相。观世自在言。世尊。若菩萨般若波罗蜜。取诸法无体相者。世尊。何故般若波罗蜜。不取诸法有体相。佛言。观世自在。我说取无体相。无体相者。汝当莫着言语。何以故。无体相法离诸一切名字言语。内身证法不可以名字章句说。我依名字说言般若。取诸法无体相。
　　观世自在菩萨白佛言。世尊。如世尊说诸波罗蜜随近波罗蜜大波罗蜜。世尊。何者是波罗蜜。何者是近波罗蜜。何者是大波罗蜜。佛言。观世自在。菩萨从无量劫修行布施等诸波罗蜜。毕竟能得一切善法。而彼菩萨具烦恼性现行于心。而彼烦恼不能染菩萨。而菩萨能降伏烦恼。谓信行地于软中信心而修诸行。是名波罗蜜。观世自在。复有无量劫时。毕竟修行增上善法心行烦恼。面彼菩萨能伏烦恼。烦恼不能降伏菩萨。谓未入初地。应知。观世自在。是名近波罗蜜。复次观世自在。菩萨于无量劫毕竟修行上上善法。彼菩萨一切烦恼不行于心。所谓初地至八地第十地。观世自在。是名大波罗蜜。应知。
　　观世自在菩萨白佛言。世尊。世尊此诸地中有几种使烦恼。佛言。观世自在。有三种使烦恼。何等为三。所谓害伴使烦恼。薄使烦恼。微细使烦恼。观世自在。何者害伴使烦恼。谓从初地乃至第五地不俱生烦恼。俱生烦恼伴。彼菩萨害伴使烦恼不行于心。是故我说害伴使烦恼。观世自在。何者是薄使烦恼。谓六地七地中。微细无明使烦恼。菩萨修行薄彼无明烦恼。是名薄使烦恼。观世自在。何者微细极微细烦恼。谓八地上上地。一切无明使烦恼不行于心。唯有一切境界微细障。观世自在。是名三种使烦恼应知。
　　观世自在菩萨白佛言。世尊。世尊说菩萨断一切过得断诸使。世尊。菩萨断几种过名断诸使。佛言。观世自在。菩萨断三种过能断诸使。何等为三。所谓皮肤及骨。观世自在。初断皮障离第一过。次断肤障离第二过。次断骨障离第三过。我说一切使尽。是名佛地。应知。
　　观世自在菩萨白佛言。世尊。世尊几阿僧祇劫断彼诸过。佛言。观世自在。三大阿僧祇劫。无量时。无量月。无量半月。无量夜。无量昼日。无量念。无量刹那。无量无睺多。无量罗婆劫。断彼诸过。应知。
