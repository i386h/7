<!-- { "loadSidebar": true } -->
　　八圣正道水　　清净无垢浊
　　洗诸罪众生　　服七觉宝衣
　　将置彼不动　　无畏涅槃处
　　是故说瞿昙　　无有诸过失
　　瞿昙如牛王　　独胜过诸群
　　众圣皆尊仰　　世间无等伦
　　离诸一切恶　　具足诸功德
　　常念利世间　　是故无过失
　　大王当知。沙门瞿昙。毕竟成就十种智力。王言大师。何者是如来十种智力。答言大王。十力者。所谓知是处非处智力。知业集智力。知性智力。知信智力。知根智力。知至处道智力。知定智力。知宿命智力。知天眼智力。知漏尽智力。大王当知。沙门瞿昙知是处非处智力者。决定了知因果中智。知从是因能生是果不生是果。知行不善定得苦报不生乐报。修行善因定得乐果不生苦果。是处者有是报。非处者无是报。是名知是处非处智力。
　　大王当知。沙门瞿昙知业集智力者。如实能知过去未来现在诸业所得果报。知处知事知因知果。或谓过去事灭皆无。沙门瞿昙说于过去。虽无现相。是业能得未来世报。若有作业。是声闻因。是辟支佛因。是菩萨因。是如来因。沙门瞿昙悉能了知。是名知业集智力。大王当知。沙门瞿昙知欲力者。如实能知一切众生种种欲乐。知是众生乐于五欲知是众生乐于修道。知是众生住邪定聚。知是众生住正定聚。知是众生住不定聚。知是众生乐声闻道。知是众生乐辟支佛道。知是众生乐无上道。如是知已。随宜说法。广度一切诸众生等。是名知欲智力。
　　大王当知。沙门瞿昙知性力者。如实能知一切众生无量种性。有漏种性。无漏种性。世间性。出世间性。常性。无常性。法界性。无差别性。又知众生所乐习成难改之性。从性起欲。知其所乐。及知所起善性不善性。起声闻性辟支佛性无上菩提性。皆如实知。随宜说法。是名知性智力。
　　大王当知。沙门瞿昙知根力者。如实能知一切众生诸根差别。知有漏根无漏根利根钝根。知增知减。能知贪欲嗔恚愚痴。有无量种各有轻重。悉如实知。知有根能增长生死。知有根能损减生死。知善根不善根。知非善非不善根。知眼根耳根鼻根舌根身根意根。男根女根命根。苦根乐根忧根喜根舍根。信根精进根念根定根慧根。未知欲知根。知根知已根。知眼根因乃至意根因。知耳根因作眼根缘。知鼻根因作舌根缘。知舌根因作身根缘。知戒庄严能修于施。知施庄严能修于戒。能知谁可说施说戒。乃至智慧亦复如是。能知谁可说四念处乃至八正道分。知谁可为说声闻乘辟支佛乘无上佛乘。知缘觉根学声闻乘。知正觉根学声闻乘辟支佛乘。知下根人能修上根上根之人修于下根。知众生根未可调者。则生舍心。可调伏者。为说正法。知根熟不熟相。不熟熟相。不熟不熟相。熟有熟相。知生死根。知解脱根。知庄严根。知具足根。如是知已。而为说法。是名知根智力。
　　大王当知。沙门瞿昙知至处道力者。如实能知行是道者堕于地狱乃至生天。行是道者得至涅槃。是业皆从根欲性生。知有漏业故生于五道。无漏业故得至涅槃。如是能知正定聚邪定聚及不定聚。知于因力及果报力。知过去世福德因缘。知现在世庄严因缘。难调易调。略说广解。广说略解。知是众生能得解脱。知是众生不得解脱。知不定者。遇善知识住正定聚。不得善友则无解脱。如是知已。随所应闻而为说法。是名能知至处道力。
　　大王当知。沙门瞿昙知禅定力者。如实能知禅定解脱三昧三摩拔提。知垢知净知住知增。知诸众生以是因缘贪乐生死。以是因缘贪乐涅槃。云何名因云何名缘。知诸众生思惟不善是生死因缘。因不善思惟故生长无明。是故不善为因无明为缘。因无明故则生于行。是故无明为因诸行为缘。如是乃至因生则有老死等苦。是故生则为因老死为缘。烦恼为因诸业为缘。诸见为因爱结为缘。烦恼为因五盖为缘。是名为因是名为缘。而诸众生。以是因缘贪乐生死。何因缘故贪乐涅槃。有二因二法。令诸众生乐于涅槃。一者喜乐听法。二者乐正思惟。复有二法。一者舍摩他。二者毗婆舍那。又知说法因缘得声闻三昧缘觉三昧菩萨三昧。如是知已。而为说法。是名知定智力。
　　大王当知。沙门瞿昙知宿命智力者。如实能知自身过去一切生处。有色无色种性名字。饮食色貌形相苦乐寿命长短。念他有灭生于他有。如知自身知他亦尔。知是众生所有业因。是诸众生造是业因得他有身。知诸众生心及因缘。如是灭已次第生心。悉知三世无有始终。劝诸众生。观诸过去所作善恶果报苦乐。如是知已。随所应闻而为说法。是名知宿命智力。
　　大王当知。沙门瞿昙知天眼智力者。如实知见一切众生生灭堕落。若受善色。若受恶色。若生善有。若生恶有。知诸业因皆悉明了。知是众生身口意恶。诽谤圣人增长邪见。以恶业故。舍此身已。即堕地狱。知是众生身口意善。不谤圣人增长正见。以是业缘舍此身已。即生善有。能见十方诸佛世界无有边际。犹如虚空无有限量。悉见众生生时灭时。见诸世界成时坏时。亦知众生发菩提心生时灭时。见一切佛始成正觉转正法轮入涅槃时。见诸声闻证解脱已取涅槃时。见诸缘觉以神通力报诸众生信施恩时。如是等事。一切五通声闻缘觉及诸菩萨。所不能见。沙门瞿昙天眼。成就如是功德。以天眼故。观诸众生。谁应为佛之所化度。谁复应为声闻缘觉之所化度。如是见已。随应度者。示现其身而为说法。是名知天眼智力。
　　大王当知。沙门瞿昙知漏尽力者。诸漏已尽毕竟解脱。是故唱言。我生已尽。梵行已立。所作已办。更无后有。佛漏尽智清净微妙。言清净者。无习气故。声闻之智有边有量。何以故。有习气故。辟支佛智亦有边量。何以故。无大悲故。佛漏尽智无量无边。何以故。知一切行故。具足成就一切智故。永断一切诸习气故。摄取大慈大悲庄严四无所畏于一切法无取相习。一切世间所不能胜。行住坐卧无诸过失。犹如虚空清净无碍不杂烟云。佛漏尽智亦复如是。不杂一切烦恼习故。能为一切众生说法。令彼闻者断诸烦恼。是名知漏尽智力。大王当知。沙门瞿昙。毕竟成就如是十种智力。以是庄严故。名如来应正遍知。是故我言。无有过失。而说偈言。
　　是处及非处　　诸佛如实知
　　大尊实语者　　是故无过失
　　于诸过去世　　圣照无障碍
　　未来及现在　　智慧不迷没
　　业及业果报　　所有果因智
　　皆能如实知　　是故名为佛
　　世人无量性　　种种如实知
　　于性中善解　　是名无等人
　　世间种种信　　及无量信者
　　如实智慧知　　是故不异语
　　如实知下根　　及知中根者
　　如实知根熟　　于根得自在
　　生一切处道　　世尊如实知
　　力通根禅定　　觉分解脱者
　　知染及清净　　差别如实解
　　如来无有障　　以离诸障故
　　过去无量生　　种种知力见
　　自身及他身　　智者如实知
　　佛净眼无垢　　过天人世间
　　依彼清净眼　　见众生生退
　　知诸漏尽智　　及知于解脱
　　所有无漏界　　圣人如实知
　　是力无等等　　佛世尊自在
　　于一心中现　　而心无分别
　　不取亦不舍　　自然而现前
　　如轮依本业　　自然而回转
　　一念如实知　　众生诸心念
　　于心及众生　　不起二种相
　　于一切法中　　具足诸功德
　　是故说瞿昙　　自在无过失
大萨遮尼干子受记经卷第九
如来无过功德品第八之四
　　大王当知。沙门瞿昙。毕竟成就四无所畏。王言大师。何者如来四无所畏。答言大王。所谓一切智无畏。漏尽无畏。障道无畏。尽苦道无畏。大王当知。一切智无畏者。沙门瞿昙。悉以觉知一切诸法。若诸世间天人魔梵沙门婆罗门。作如是言。沙门瞿昙。不能觉知一切诸法。如实说者无有是处。何以故。沙门瞿昙。悉能觉知一切诸法。是故名为平等正觉。所谓凡夫法。圣人法。声闻法。缘觉法。佛法菩萨法。学法无学法。世间法出世间法。善法不善法。有漏法无漏法。有为法无为法。觉如是法故名正觉。言平等者。见空平等。法真实故。无相平等。坏诸相故。无愿平等。不着三界故。不生平等。无生性故。无行平等。无行性故。无出平等。无出性故。无至处平等。无至处性故。真实平等。无三世故。解脱平等。无无明性故。涅槃平等。无生死性故。是故沙门瞿昙。悉能觉知一切诸法。至无畏处。以大悲心在大众中。作师子吼转梵法轮。一切世间天人魔梵沙门婆罗门。未曾有能如法转者。是名一切智无畏。大王当知。漏尽无畏者。沙门瞿昙诸漏已尽。是故唱言。我漏已尽。若诸世间天人魔梵沙门婆罗门。作如是言。沙门瞿昙诸漏未尽。如实说者无有是处。何以故。沙门瞿昙诸漏已尽。于欲漏有漏无明漏见漏。心得解脱诸习气灭。是故沙门瞿昙。诸漏已尽至无畏处。在大众中作师子吼转梵法轮。一切世间天人魔梵沙门婆罗门。未曾有能如是转者。是名漏尽无畏。大王当知。障道无畏者。沙门瞿昙知诸欲法能障圣道。是故说言。欲能障道。若诸世间天人魔梵沙门婆罗门。作如是言。是诸欲法不能障道。如实说者无有是处。何以故。沙门瞿昙。如实觉知障道法故。障道法者。谓十不善业能障圣道。沙门瞿昙。能如实知至无畏处。在大众中作师子吼转梵法轮。一切世间天人魔梵沙门婆罗门。未曾有能如法转者。是名说障道无畏。大王当知。尽苦道无畏者。沙门瞿昙说言。修习圣道能尽苦际得无上解脱。若诸世间天人魔梵沙门婆罗门。作如是言。修习圣道不能毕竟尽诸苦际。如实说者无有是处。何以故。沙门瞿昙。已证无上解脱尽诸苦故。云何名为真实圣道。所谓一乘。复有二种。谓舍摩陀毗婆舍那。复有三种。谓空三昧无相无愿三昧。复有七法。谓四念处乃至八圣道。是名毕竟真实圣道。毕竟道者。无增无减。无取无舍。无执无放。非正非邪。非一非二。是名真实毕竟正道。沙门瞿昙。如实能知至无畏处。在大众中作师子吼转梵法轮。一切世间天人魔梵沙门婆罗门。未曾有能如法转者。是名尽苦道无畏。大王当知。沙门瞿昙。毕竟成就如是四无畏智能师子吼。是故我言无有过失。而说偈言。
　　瞿昙如师子　　处众无畏说
　　世间无与等　　何况有胜者
　　瞿昙证诸法　　如实不虚妄
　　以是实见故　　出师子王说
　　若有能说言　　瞿昙说不正
　　瞿昙不能见　　无有如是处
　　以不见相者　　在于天人中
　　自在师子吼　　出妙无畏声
　　瞿昙漏已尽　　已得无漏身
　　过天人世间　　是故言无等
