<!-- { "loadSidebar": true } -->
　　尔时严炽王闻大萨遮尼干子所说法已。心大欢喜。即语萨遮尼干子言。大师仁慈不遗我国。今此旷野不可停止。愿降神德。将诸大众与我俱诣宫内寝息。何以故。我今心念。欲为大师及诸大众设于时供。萨遮尼干子言。善哉善哉。善哉大王。欲与我食。今正是时。何以故。大王当知。我从远来。道路疲极。常多饥渴。日时已至。我受王请。时严炽王。闻大萨遮尼干子受其请已。心大欢喜。即以萨遮尼干子及诸大众置在于前。王与四兵导从前后俱入王宫。入已。王请萨遮尼干子。坐王七宝庄严间错无价宝床。余诸一切尼干子众。随所应坐。悉皆令坐。萨遮尼干子受坐已。严炽王。即生至心恭敬心尊重心希有心。自手供给萨遮尼干子及诸大众。百味饮食极令饱足。恣意令取丰满盈溢。萨遮尼干子食已。严炽王。即以价直百千万亿上下衣服。奉施萨遮尼干子。余弟子众所应得者。悉皆施与上下衣服。尔时萨遮尼干子食食讫已。摄诸钵器澡漱清净。即语严炽王言。大王当知。王今至心。奉施沙门饮食衣服。福不可量。今且略说十五功德。何等十五。一者闭塞悭贪之心。二者能开布施心手。三者能灭无布施福邪见之心。四者能生果报不亡正见之心。五者随顺善知识人。六者远离下无智人。七者能开诸善道门。八者能闭诸恶趣门。九者能种善根种子。十者能拔不善根栽。十一者能渐薄一切诸烦恼结。十二者能增长一切诸善根分。十三者能饱足一切诸持戒人。十四者能应为自身所作已作。十五者能为利益他应作已作。何以故。大王当知。能施布施得大富。施好色食。后得妙色。观者无厌。施好香食。后得名称世间普闻。施美味食。后得资生过诸世间种种胜妙。施乐触食。后得手脚细滑柔软。施能至心。后得一切世人亲爱恭敬供养。自手布施。得多僮仆围绕给侍。依时节施。随心所须应时即得。以爱物施。后得胜妙资生境界。不损害施。后得资生坚固不坏不疲劳。施安坐受报眷属常爱。与饮食者。后得大力自在无碍。与衣裳者。得好妙色世间敬爱。施灯明者。得明净眼无诸病坏。施伎乐者。得耳不聋常闻妙声。施诸乘者。常得安乐辇舆随身。施汤药者。得无疾病形色肥鲜。施屋舍者。离诸恐怖得安隐乐。布施法者。后得不死甘露法药。离杀生者。后得长寿命不中夭。离劫盗者。后得大富资生无尽。离邪淫者。后得好妻他不能夺。离妄语者。后得实报不被他谤。离两舌者。后得和合眷属无诤。离恶口者。后得常闻胜妙音声。离绮语者。有所言说他人受用。离贪心者。得不增上厚重贪心。离嗔心者。得不增上厚重嗔心。离邪见者。得不增上厚重痴心。离憍慢者。生豪贵家得人尊敬。离嗔心者。得身端正见者爱乐。离嫉心者。得大威力所愿皆成。离悭心者。生处富足资生无乏。离非处淫者。得胜诸根具丈夫相。大王当知。施饮食者。即是与命与色与力与乐与辩。大王当知。施主爱众生。智者赞叹。名闻十方。入诸大众心不怯弱。若命终已。生上天中受妙境界。于最后身得无上道。尔时萨遮尼干子。而说偈言。
　　至心持戒人　　能生欢喜心
　　时食施沙门　　来世得七福
　　得胜色命力　　乐辩才乐说
　　生天善道中　　终得至涅槃
　　所为事布施　　毕竟得彼事
　　为求乐布施　　后毕得安乐
　　施福最胜乐　　所求者毕成
　　当生天人中　　及色无色界
　　智慧圣施主　　若修精进行
　　毕竟尽诸苦　　得上胜智慧
　　以作无量福　　天魔魔眷属
　　行恶不善者　　不能作障难
　　以故常布施　　求三种胜事
　　善道及富贵　　能证无上道
问罪过品第七
　　尔时严炽王。即生是心。萨遮尼干子所说法者。皆是随顺如来正法。作是思惟。我今当问萨遮尼干子。于如来所有尊重心不。尔时严炽王。作是念已。即移座处。更敷下座。恭敬而坐。问萨遮尼干子言。大师当知。我有小疑。今欲请问。为见听不。尔时萨遮尼干子答言。大王。随汝所问。我当为汝分别解说令得开解。时严炽王闻大萨遮尼干子听其问已。即作是言。大师。世间颇有众生于众生界中聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此能雨婆罗门。聪明大智利根黠慧善知星宿。善知祭祀种种诸天。善知咒术。善知事火。善知天文日月八星。善知天雨石雹灾害。善知地动吉凶变异。善知日月运蚀殃灾。善知年岁国土丰俭。善知世间安隐破坏。彼婆罗门而有罪过。王言。大师。彼能雨婆罗门罪过云何。答言。大王。此能雨婆罗门。常多淫欲喜侵他妻。大王当知。黠慧之人不应侵他妻。何以故。大王当知。侵他妻者。现在未来多受苦恼。一切天人之所呵责。而说偈言。
　　自妻不生足　　好淫他妇女
　　是人无惭愧　　常被世呵责
　　现在未来世　　受苦及打缚
　　舍身生地狱　　受苦常无乐
　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此颇罗堕婆罗门。聪明大智利根黠慧。知法知礼而有罪过。王言。大师。彼颇罗堕婆罗门罪过云何。答言。大王。此颇罗堕婆罗门。常多睡眠。大王当知。黠慧之人不应睡眠。何以故。大王当知。多睡眠人。退失诸行。失于世间出世间法。妨碍智慧离诸烦恼。而说偈言。
　　若人多睡眠　　懈怠妨有得
　　未得者不得　　已得者退失
　　若欲得胜道　　除睡疑放逸
　　精进策诸念　　离恶功德集
　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如此众生今者谁是。答言。大王。此黑王子。聪明大智利根黠慧。有大威力而有罪过。王言。大师。彼黑王子罪过云何。答言。大王。此黑王子多诸嫉妒。大王当知。黠慧之人不应嫉妒何以故。大王当知。若有人得生富贵家。资财丰足。不肯布施怀嫉妒心。如是之人。于资生中不取坚固。彼人空手命终即去生饿鬼中。生彼处已。受诸种种饥饿苦恼。而说偈言。
　　惜财不布施　　藏积恐人知
　　舍身空手去　　饥鬼中受苦
　　饥渴寒热等　　忧悲常煎煮
　　智者不聚积　　为破悭贪故
　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如此众生今者谁是。答言。大王。此胜仙王子。聪明大智利根黠慧。有大威力而不怯弱。好行布施有大威德。而有罪过。王言。大师。彼胜仙王子罪过云何。答言。大王。此胜仙王子多作杀生。大王当知。有黠慧者不应杀生。何以故。大王当知。杀生之罪得短命报。命终生于地狱畜生饿鬼之中。而说偈言。
　　杀生无善报　　短命多诸疾
　　来世生恶道　　具受种种苦
　　欲离诸苦恼　　未来求胜乐
　　应当护他身　　如爱自己命
　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此无畏王子。聪明大智利根黠慧。而有罪过。王言。大师。彼无畏王子罪过云何。答言。大王。此无畏王子慈心太过。大王当知。黠慧之人不应慈心太过。何以故。大王当知。若王王子慈心太过者。彼王王子国内多有群贼乱民。不可遮护。多有仇难。而说偈言。
　　若王及王子　　慈悲心太过
　　长贼多欺诳　　民怖王命危
　　王应思此过　　筹量行慈悲
　　念世间受苦　　舍离太过心
　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此天力王子。聪明大智利根黠慧。而有罪过。王言。大师。彼天力王子罪过云何。答言。大王。此天力王子饮酒太过。大王当知。黠慧之人不应饮酒太过。何以故。大王当知。饮酒太过。忘失诸事障修大道。失于世间出世间利。而说偈言。
　　饮酒多放逸　　现世常愚痴
　　忘失一切事　　常被智者呵
　　来世常闇钝　　多失诸功德
　　是故黠慧人　　离诸饮酒失
　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此婆薮天王子。聪明大智利根黠慧。有大威力心不怯弱。常好布施有大威德。而有罪过。王言。大师。彼婆薮天王子罪过云何。答言。大王。此婆薮天王子。了达诸事而行事太迟。大王当知。有黠慧人不应行事太迟。何以故。大王当知。行事太迟者。不及时节。多失诸利。令斗诤事坚固难灭。是故大王。黠慧之人有所作事。不失时节不应太迟。而说偈言。
　　行事太迟人　　多失所作业
　　未得者不得　　已得者便失
　　应舍迟行事　　慕速及时节
　　过时不得利　　是故多所失
　　王言。大师。世间颇更有诸众生聪明大智利根黠慧有罪过不。答言。大王。有此众生亦有罪过。王言。大师。如是众生今者谁是。答言。大王。此大仙王子。聪明大智利根黠慧。有大威力而有罪过。王言。大师。彼大仙王子罪过云何。答言。大王。此大仙王子。贪心太过。为颠倒覆心。常夺他财。大王当知。黠慧之人不应过贪。何以故。大王当知。过贪之人。不为一切众生亲附。舍此身命即生地狱。而说偈言。
　　贪人多积聚　　得不生厌足
　　无明颠倒心　　常念侵损他
　　现在多怨憎　　舍身堕恶道
　　是故有智者　　应当念知足
　　王言。大师。世间颇更有诸众生聪明大智利根黠慧有罪过不。答言大王。有此众生亦有罪过。王言。大师。如是众生今者谁是。答言。大王。此大天王子。聪明大智利根黠慧。有大威力而有罪过。王言。大师。彼大天王子罪过云何。答言。大王。此大天王子。轻躁戏笑放逸太过。大王当知。黠慧之人不应轻躁放逸太过。何以故。大王当知。放逸太过者。能障奢摩他毗婆舍那法。此戏笑之罪是恶道因。而说偈言。
　　戏笑垢染心　　心不住三昧
　　为智者所呵　　行善不解脱
　　欲得速利益　　应离诸放逸
　　现世无安隐　　失名称功德
