<!-- { "loadSidebar": true } -->
　　常没生死海　　不知求出离
　　是故十力者　　常起大悲心
　　瞿昙见众生　　坠堕大险中
　　入于非正道　　无有能救者
　　是故瞿昙观　　起于大悲心
　　置于佛菩提　　最胜无畏处
　　瞿昙见众生　　缚在牢狱中
　　与爱作僮仆　　策使诸境界
　　宛转老死海　　不觉亦不知
　　是故十力者　　常起大悲心
　　瞿昙见众生　　炽然三种火
　　常在诸恶趣　　种种苦所害
　　怖畏诸恶道　　无有依止处
　　是故十力者　　常起大悲心
　　瞿昙见众生　　乐着于诸有
　　放逸心自在　　贪着诸境界
　　常被种种害　　而不生怖畏
　　是故十力者　　常起大悲心
　　瞿昙见众生　　无明黑所覆
　　种种曀所障　　不离一切盖
　　诸见乱如丝　　无有能解者
　　是故十力者　　常起大悲心
　　瞿昙见众生　　堕在八邪见
　　为爱久住处　　以是常缚心
　　如是诸难中　　乐不生厌离
　　是故十力者　　常起大悲心
　　瞿昙见众生　　起于颠倒心
　　于苦不净中　　而生乐净想
　　无常无我中　　而反我常实
　　是故十力者　　常起大悲心
　　瞿昙见众生　　依止羸薄力
　　常为重担押　　无心生厌离
　　起于坚固想　　染着不能舍
　　是故十力者　　常起大悲心
　　瞿昙见众生　　在有贪海中
　　利养覆心故　　常求爱境界
　　贪心如野火　　炽然不知足
　　是故十力者　　常起大悲心
　　瞿昙见众生　　具造诸苦业
　　常为诸忧悲　　苦恼之所逼
　　为拔彼众生　　种种诸恼害
　　是故十力者　　常起大悲心
　　瞿昙恒观彼　　一切众生界
　　常起大悲心　　是故无过失
　　大王当知。沙门瞿昙毕竟成就三念处。王言。大师。何者如来三念处。答言。大王。一者无喜心。二者无嗔心。三者无嗔无喜心。王言。大师。云何无喜心答。言。大王。无喜心者。沙门瞿昙在众说法。若有众生。身正恭敬。摄耳不散。随顺受教。如说修行。沙门瞿昙。不以为喜。不生踊悦。不生踊跃。何以故。沙门瞿昙舍心平等。安住一心故。王言。大师。云何无嗔心。答言。大王。沙门瞿昙在众说法。若有众生。身不恭敬。耳不专听。违背圣教。不如说行。沙门瞿昙不生嗔心。亦复不起不忍之心。亦复不生非可信心。亦不生彼违我教心。何以故。沙门瞿昙舍心平等。安住一心故。王言。大师。云何不喜不嗔心。答言。大王。沙门瞿昙在众说法。于其众中。身正恭敬摄耳不散随顺受教如说修行。有不恭敬失耳境界违背圣教不如说行。沙门瞿昙于此二人。不生喜心踊悦心踊跃心。不生嗔心。亦复不起不忍之心。亦复不生不可信心。亦不念彼违我教心。何以故。沙门瞿昙舍心平等。安住一心故。大王当知。沙门瞿昙依三念处不染心住。是故我言无有过失。而说偈言。
　　瞿昙说法中　　一心正受者
　　常住正念故　　不起欢喜心
　　瞿昙说法中　　不正心谛受
　　常住正念故　　亦不起嗔心
　　瞿昙说法中　　受不受二分
　　常住平等故　　不嗔亦不喜
　　大王当知。沙门瞿昙毕竟成就三不护业。王言。大师。何者如来三不护业。答言。大王。一者身业不护。二者口业不护。三者意业不护。王言。大师。云何身业不护。答言大王。沙门瞿昙身行清净。沙门瞿昙。无有诸行不清净者。是故沙门瞿昙不作心念。我身业不清净。恐畏他知作心防护。何以故。沙门瞿昙无有身行不清净故。是名第一身业不护。王言。大师。云何口业不护。答言。大王。沙门瞿昙口业清净。沙门瞿昙无有口业不清净者。是故沙门瞿昙不作心念。我口业不清净。恐畏他知作心防护。何以故。沙门瞿昙无有口业不清净故。是名第二口业不护。王言。大师。云何意业不护。答言。大王。沙门瞿昙意业清净。沙门瞿昙无有意业不清净者。是故沙门瞿昙不作心念。我意业不清净。恐畏他知作心防护。何以故。沙门瞿昙无有意业不清净故。是名第三意业不护。大王当知。沙门瞿昙毕竟成就三不护业。是故我言无有过失。而说偈言。
　　瞿昙三种业　　离妄及无记
　　是故常清净　　出诸护境界
　　为诸弟子众　　平等心说法
　　有过者能除　　无过者便摄
　　大王当知。沙门瞿昙毕竟成就一切种智清净。王言。大师。何者如来一切种智清净。答言。大王。沙门瞿昙一切种智清净。有四种。一者身一切种智清净。二者观一切种智清净。三者心一切种智清净。四者智一切种智清净。王言。大师。云何如来身一切种智清净。答言。大王。沙门瞿昙身一切种智清净者。离诸烦恼一切习气皆灭无余。随意所欲取舍生退。于一切处身得自在。是名身一切种智清净。王言。大师。云何如来观一切种智清净。答言。大王。沙门瞿昙观一切种智清净者。于应化身。离一切烦恼。及烦恼习气。皆灭无余。回转现没。一切观中而得自在。是名观一切种智清净。王言。大师。云何如来心一切种智清净。答言。大王。沙门瞿昙心一切种智清净者。一切烦恼烦恼习气及心所染。皆悉远离心得自在。聚集一切善根满足。是名心一切种智清净。王言。大师。云何如来智一切种智清净。答言。大王。沙门瞿昙智一切种智清净者。一切无明分及诸烦恼。烦恼习气。皆灭无余。一切法中得无障碍自在。是名智一切种智清净。大王当知。沙门瞿昙。毕竟成就如是一切种智清净。是故我言无有过失。而说偈言。
　　瞿昙一切智　　依止四净法
　　是故见无垢　　智慧身自在
　　瞿昙清净慧　　具足四种智
　　烦恼习气灭　　是故无过失
大萨遮尼干子受记经卷第七
如来无过功德品第八之二
　　王言。大师。何者如来自在。答言。大王。沙门瞿昙有十自在。一者命自在。二者心自在。三者物自在。四者业自在。五者生自在。六者如意自在。七者信自在。八者愿自在。九者智自在。十者法自在。大王当知。得上甘露名命自在。能知一切惟是一心。名心自在。于虚空中揽成珍宝。名物自在。远离一切烦恼及习无明诸使。名业自在。于深禅定解脱三昧三摩拔提随意回转。名生自在。于一切行自然而行。名如意自在。于诸入中得自在观。名信自在。即生心时现前成就一切诸事。名愿自在。身口意业以智为本。名智自在。现住平等真如法界无垢实际。名法自在。大王当知。远离杀生无嗔害心。是命自在因。平等心舍一切事物求大菩提。是物自在因。三业所作清净无染。是业自在因。以菩提心摄诸善根。是生自在因。舍诸一切供养恭敬礼拜赞叹象马车乘施与众生。是如意自在因。常说三宝教化众生。是信自在因。称诸一切众生所求应时给与。是愿自在因。常行法施不为利养名闻恭敬。是智自在因。常为众生说诸如来及诸众生真如平等法身为体非饮食身。是法自在因。大王当知。得命自在故。对治一切生死怖畏。得心自在故。对治一切烦恼怖畏。得物自在故。对治一切贫穷怖畏。得业自在故。对治一切恶道怖畏。得生自在故。对治一切生缚怖畏。得如意自在故。对治一切追求怖畏。得信自在故。对治一切谤法怖畏。得愿自在故。对治一切心念缚怖畏。得智自在故。对治一切疑刺怖畏。得法自在故。对治一切大众怖畏。大王当知。沙门瞿昙。毕竟成就如是自在。是故我言。无有过失。而说偈言。
　　瞿昙修正行　　为利诸群生
　　是故诸法中　　一切得自在
　　念护诸众生　　不行杀盗心
　　是故于财命　　生处常自在
　　常行禅法施　　永断诸恶因
　　心业无障碍　　生处常自在
　　常念菩提本　　不恼众生心
　　赞叹三宝福　　广利诸众生
　　三业依智行　　心常住法界
　　生处意信愿　　智法常自在
　　大王当知。沙门瞿昙。毕竟成就三十七品菩提分法。所谓四念处四正勤四如意足五根五力七觉分八正道。沙门瞿昙。成就如是清净道法。是故我言。无有过失。王言。大师。何者如来四念处。答言大王。沙门瞿昙四念处者。一者身念处。二者受念处。三者心念处。四者法念处。大王当知。沙门瞿昙身念处者。谓观内身外身内外身。于此身中作二种观。一者不净观。二者净观。不净观者。观身不净秽恶充满诳诸凡夫故。净观者。作是思惟。我今因此不净身故。得净佛身。得净法身净功德身。一切众生所乐见身。作是观已。能净二行。一者无常。二者常。云何无常。观身无常毕定当死。如是观已。不为身故造诸恶业邪命自活。当为此身修三坚法。一修身坚。二修命坚。三修财坚。如是观已。远离一切身口意曲。行正直心。云何为常。观无常已。得于常身。因无常故。得功德身。因无常故。不断佛种法种僧种。何以故。修身念处。观察一切众生之身。毕竟成就诸佛法身。以有法身故。作是观故。得平等心无分别心。不起诸漏。所谓欲漏有漏无明漏。不见有我及我所。住如实际成一切智。是名身念处。大王当知。沙门瞿昙受念处者。谓观内受外受内外受。于是受中。作二种观。谓常无常。起慈悲心观诸众生。若受乐时生于贪心。若受苦时生于嗔心。若受不苦不乐受时生于痴心。作是思惟。有受皆苦。毕竟乐者。断一切受。即是常乐。随所受生。常生一切慈心悲心。若自若他受乐受时。远离染心生于慈心。若受苦时。观三恶道。远离嗔心。生于悲心。若受不苦不乐受时。离无明心。生于舍心。观一切受无常苦无我。见受乐者。即知是苦。见受苦者。如痈如疮。见受不苦不乐受者。是不寂静。观于乐受。即知无常。观于苦受。即知是空。观不苦不乐受。即知无我。如是观者。名受念处。
