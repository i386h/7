<!-- { "loadSidebar": true } -->
　　尔时大目揵连从坐而起。偏袒右肩合掌向佛。白世尊曰。未曾有也。是发心即转法轮菩萨。有大神力接此忍界及以如来。置于他方世界中间。世尊。持我至彼及还来此我于尔时神尚不在。何况有通。我复生念。今此菩萨具大神通接我往还。都不觉知迟速远近。我又生念。今此菩萨未成佛道。有是神力。何况成佛。佛告目连。汝或谓是发心即转法轮菩萨能接如来有往还耶。勿造斯念。所以者何。我不见有沙门婆罗门阿罗汉辟支佛及余众生天龙夜叉乾闼婆阿修罗迦楼罗紧陀罗摩睺罗伽人非人等能动如来衣一角者。何况接举至余世界及还置此。无有是处。目连。置是世间一切天人。若此三千大千世界所有众生。有色无色有想无想非有想非无想。若可见若不可见。假令一时皆得人身。以信出家得阿罗汉。具六神通皆如目连。于意云何。是等所有神通智力。宁为大不。甚大世尊。佛告目连。是诸罗汉手接三千大千世界。游于十方恒沙国土。假令如来以一芥子置于空中。是大神通众阿罗汉。尚不能动如毫末许。目连。且复置此大神通众。假令一人有大神力。佛听此人。能以一吹吹大千界皆使散坏。令诸微尘散遍无量恒沙世界。又以一吹令诸微尘还成三千大千世界。目连。于意云何。是人具足大神力不。甚大世尊。目连。假使有人皆得如是大神通力。满此三千大千世界。犹如甘蔗稻麻丛林。皆同一心尽现神力。尚不能动如来衣角。况举如来置于余界而复还耶。目连。我处此座。能动东方无量无边不可思议阿僧祇界。其中众生都不自觉有往来想。是诸众生不能觉知世间成败及以散灭。目连。当知如来所现神力。随众所应而为说法。或有众生应见佛身而得度者。或有众生应见天身而得度者。或有众生应见龙身而得度者。或有众生应见夜叉乾闼婆阿修罗迦楼罗紧那罗摩睺罗伽身而得度者。或有应见男身女身而得度者。或有应见大身小身而得度者。目连。如来所有力无所畏自在神通。当知皆悉摄在此经。南西北方四维上下皆悉如是。目连。汝若得见如来所行及大神力。汝则不能有所问答。目连。我教阿难陀罗尼门。为令受持十二部经。修多罗。祇夜。阇伽罗那。伽陀。优陀那。尼陀那。阿波陀那。伊帝目多伽。阇多伽。广经。未曾有经。优波提舍。令不忘失。而今阿难尚不能知如来神力。所以者何。佛以一言一字一句。一切声闻及辟支佛。若于一劫百千万劫。乃至无量阿僧祇劫。尚不能尽读诵受持思量演说。况能悉知如来所为大神通力。无有是处。目连。如来所为种种因缘。种种威仪种种道门。教化众生及演说法。但着衣时。一切声闻及辟支佛。尚不能知其中所益几所众生云何说法。况能尽知如来所行如来神通如来智慧。无有是处。尔时世尊从发心即转法轮菩萨取莲花已。告跋陀婆罗菩萨。宝积菩萨。导师菩萨。星得菩萨。那罗达菩萨。帝得菩萨。水天菩萨。善力菩萨。如是等能于后世护法藏者。诸善男子。汝等能护如来法藏。善能信解如来所行。而演说耶。唯然世尊。我等皆能。佛言。汝等从今若有所说。先观如来所行意趣所入法门。然后乃说。若有人言。何者名为具足佛智。汝等当于如是等经。观如来行然后乃答。汝等若闻诸所说门。皆应观察如来意行。为是事故说如是法。汝等若见众生所行。亦当应观如来法藏。谓诸众生有如是行。佛以是行如是转除。众生行者。谓有九万九千诸根。如来悉知贪欲多者有如是根。嗔恚多者有如是根。愚痴多者有如是根。似多欲者有如是根。似多恚者有如是根。似多痴者有如是根。似多贪恚有如是根。似多贪痴有如是根。似多恚痴有如是根。似多贪嗔痴有如是根。如是诸根能清净道能起诸事。如是诸根从本缘生。如是诸根从习行得。有作业根是起黑业。是起白业。起黑白业。是根顺道。是根顺定。是根顺慧。是顺尽智。顺无生智是根随顺。尽无生智是根顺谛。诸善男子。是中有二万诸根。和合先世因缘力故能起诸业。若黑若白。以是业缘得种种色。若黑若白不黑不白。若上若离。如是等色有二万根。能生诸身。若长若短若粗若细若中容等。有二十万根能表内相。若于眼耳鼻舌身中。知是贪心是人嗔心是人痴心是人离贪是人离嗔是人离痴。有三万根差别业报。谓人死时情识迷闷。形色变异手足[病-丙+卷]缩。诸根错乱支节相离。临抒气时。知是诸根应入地狱。如是诸根应堕畜生。如是诸根应生饿鬼。是根应生天上人中。是根应生他方佛土得见诸佛。是根应断生死相续不受后身。有七万根。以信解力能摄善本。二万诸根摄不善法。死时可知。诸善男子。是名佛力。如来所行如来法藏。如来住此能演诸法不增不减。
功德品第十
　　尔时会中有一菩萨名曰坚意。从坐而起恭敬合掌。白佛言。世尊。我于此门得法光明。是故我当修是法门令得具足。所以者何。我今当发如是庄严。推求习行具足是法终不懈息。于未来世还复得闻如来法藏。佛告坚意。善哉善哉。汝能勤求诸佛如来无量无边阿僧祇劫所集大法。坚意。若此三千大千世界所有众生。若色无色有想无想非有想非无想。假令一时皆得人身。若善男子及善女人。给此众生一切乐具。随其所须色香味触即皆能与。持此众生悉置掌中。若至一劫若减一劫。又以一手除其臭秽远弃他处。坚意。于汝意云何。是人所为宁为大不。甚大世尊。坚意。若复有人发阿耨多罗三藐三菩提心。若佛现在若灭度后。能求是等助菩提法菩萨藏经。作如是念。我修集此大乘法藏。为众生说断贪恚痴。离生老死忧悲苦恼。如是求时。若得是经一四句偈。能为众生读诵解说。比前功德。百分千分百千万分尚不及一。乃至譬喻所不能及。如是菩萨以求此等深法因缘。能大利益一切众生。坚意。是事谁能信者。唯有诸佛究竟通了。若圣弟子及余发心求佛道者。乃能信受。所以者何。诸菩萨等。初发阿耨多罗三藐三菩提时。自愿当为无救众生而作救护。无洲者作洲。无道者作道。我当修习是大乘法佛之智慧。当令无量无数众生住无漏法。坚意。假使此人从旦至食。以诸珍宝积若须弥。与一一人。中时晡时初中后夜。尽其形寿。昼夜六时以此宝聚施与众生。坚意。于意云何。是众生心得满足不。不也世尊。或因是故堕三恶道。菩萨念言。我当勤求无上妙法。与诸众生令观三千大千世界珍宝之聚。犹如涕唾生怖畏心。大智菩萨观此宝聚。皆是三毒烦恼众生。生死往来地狱畜生饿鬼人中苦恼之本。求时苦本。守护苦本。怨憎诤讼起诸罪业众苦之本。菩萨如是。于大宝聚生厌离心。又作是念。此非宝聚但是恶道苦恼之聚。或有众生贪着是故堕三恶道。坚意。置是三千大千世界所有众生。十方无量恒河沙等国土众生。若色无色有想无想非有想非无想。假令一时皆得人身。若有一人。发心欲与一切乐具。随其所须色声香味等。即皆能与。若置头上若肩荷负。若至一劫若减一劫。随意坐卧。亦以一手除其臭秽远弃他处。坚意。于汝意云何。是人所为宁为多不。甚多世尊。坚意。我今告汝诚言。若善男子若善女人。发阿耨多罗三藐三菩提心。求如是等助菩提法菩萨藏经。发足一步福不可量。至得阿耨多罗三藐三菩提。犹不能尽。比前功德百分千分百千万分尚不及一。乃至譬喻所不能及。所以者何。前乐具者。是诸结使有漏因缘。不能离苦毕竟安隐。诸菩萨等求法因缘。增长戒品定品慧品。亦能具足一切佛法。能得无量不可思议方便之力。成就众生净佛国土。是故坚意。佛说菩萨求法因缘。得阿耨多罗三藐三菩提。复次坚意。若四天下满中如来。犹如甘蔗稻麻丛林。若有一人尽其形寿。供养衣服卧具汤药种种所须。是诸如来般涅槃后。起七宝塔方一由旬。表刹庄严华香幡盖然灯供养。若至百劫若过百劫。坚意。于汝意云何。是人得福宁为多不。甚多世尊。无量无边。坚意。我今告汝诚言。是人供养尔所如来。起尔所塔。于尔所劫种种供养。若善男子及善女人。发阿耨多罗三藐三菩提心。求如是等助菩提法菩萨藏经受持读诵。比前福德百分千分百千万分尚不及一。乃至譬喻所不能及。所以者何。于诸施中法施第一。于诸求中求法第一。是故坚意。汝等于后五百岁中。受持读诵如是等经。所得功德无量无边。至得阿耨多罗三藐三菩提。犹不能尽。坚意。我今欲说譬喻粗明此事。汝当信受。譬如三千大千国土以为一器。满中芥子如黑麻米。汝意云何。是中芥子为有几数。甚多世尊。不可数也。坚意。假使复数如此芥子等大千世界。合为一器满中细沙。此诸细沙为有几数。甚多世尊。无量无边。坚意。有大力人。持是细沙洒散四方。时大风起吹此诸沙。一一各堕一世界中。汝意云何。是诸世界为有几数。甚多世尊。无量无边不可称数。坚意。我今明了告汝。如来具足无量神通持戒禅定智慧之力。能以一步越尔所界。而处本坐威仪不动。于神通力犹不尽现。坚意。如来以此一沙为一劫。尔所劫为一日。尔所日为一月。尔所月为一岁。如是千岁东行不息。南西北方四维上下。亦复如是。若善男子及善女人。欲闻是经受持读诵。发足一步所得功德。假使有形。如来所经尔所国土不能容受。如来但知是人福德无量无边不可思议。坚意。此福不可文字算数之所能知。是福摄在无量数中。
发心品第十一
