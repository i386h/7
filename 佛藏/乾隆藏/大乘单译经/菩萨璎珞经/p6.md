<!-- { "loadSidebar": true } -->
　　佛复告族姓子。尔时菩萨与诸众生。天龙鬼神八部之众。及诸十方神通菩萨。叹说此偈。受深妙义。即于座上。八十四垓。人皆发无上正真道意。复有无数众生逮得法忍。佛复告族姓子。若有众生。闻此一偈讽诵读持。为人解说分别其义。不为众魔之所得便。何以故。斯等众生。皆由过去众行具足。曾更供养无央数佛。誓愿纯淑各各发愿。若我后生。要从一生补处菩萨闻说正法。即于彼佛坦然大寤。逮得无生无起灭法。云何族姓子。若有一人便说斯言。吾乃知无形之法。以形教授。虚空之相以实教授。此人兴建斯意。宁能不乎。时有无畏大护菩萨。过此三千大千世界。有佛土名曰贤豪。佛名普贤。无畏大护菩萨。从彼刹来。逮得总持立不退转。即从坐起。偏露右肩长跪叉手。前白佛言。世尊。无形之法以形教授。虚空无相以相教授。甚难甚难终不可逮。所以者何。虚空无形无能染污。况当欲使有形质乎。此事不然。佛告无畏大护菩萨。族姓子。斯犹可获。欲从一生补处菩萨闻此法者。终不可得。何以故。诸法无数。岂当以无数中行有数法乎。无缘对法有缘对乎。虚空之法有形质乎。此事不然。但为如来世尊大慈广布。开化众生令立牢固。敷演道教分别诸法。无言无说。世多愚惑兴是非心。斯是漏法是非漏法。是缘对法非缘对法。是可护持是非护持。是法有我是法无我。是世俗法是泥洹法。是法染着是非染着。是法有数是法无数。是法断灭是非断灭。是法滓浊是非滓浊。复自相诫。各说是言。习是舍是。学是置是。学法非学法。此声闻法。辟支佛法。非声闻法。非辟支佛法。是菩萨法非菩萨法。不以此观成最正觉。何以故。有相着观非第一空观。无求无相亦无知见。乃成空观。夫观诸法无我无寿。不见刹土。分别境界无依无所依。是为法观。空无所有。如是观者。诸法亦寂。道果亦寂。受证亦寂。假使菩萨空观如是。于诸悕望便无颠倒。祐利众生而发大哀。兴建佛法。虽度众生无众生想。空观菩萨岂见度者。此事不然。若有菩萨摩诃萨。得此空观者。便获具足十无我法。云何为十。于是无畏。菩萨摩诃萨。若族姓子族姓女。于佛法众不见净秽。亦复不起彼此之念。此是法身此思欲身。前知过去后察未来。斯皆清净而无我想。是谓菩萨空观无我。复次无畏。菩萨摩诃萨。法服齐整执持应器。观见当来过去现在。诸佛世尊入城教化。不见豪贵及下劣者。于中不起吾我二见。是谓菩萨空观无我。复次无畏。菩萨摩诃萨玄。见无数佛刹严净国土坦然平正。不说今日佛土秽恶。执意清净无若干想。念念一定识不流驰。是谓菩萨空观无我。复次无畏。菩萨摩诃萨。众生染着。猗身解空。菩萨空慧三世无猗。是谓菩萨空观无我。复次无畏。菩萨摩诃萨。诸佛世尊教化若干。本无清净亦不有异。是谓菩萨空观无我。佛告无畏。菩萨摩诃萨。若族姓子女行度无极无尽法藏。众宝华鬘以自严饰。如是无尽亦不见尽。于中成就尽不尽者。是谓菩萨空观无我。复次无畏。菩萨摩诃萨。当观诸佛色像无量。入于本际寂然之法。分别义趣解色本无。普入法界化导众生。不见色像化众生者。是谓菩萨空观无我。复次无畏。菩萨摩诃萨。得佛圣慧深奥之藏。四事无畏。离八缚着得八解脱。雨法润泽亦无老死。为师子吼志如金刚。离彼此中亦无染着。是谓菩萨空观无我。复次无畏。菩萨摩诃萨。渐当亲近习宿命通。观察无数阿僧祇劫。某国某佛诸佛世尊。虽现泥洹不取灭度。净众生迹不怀懈怠。不以劫数厌患众生。亦复不以泥洹快乐欲取灭度。心如虚空不可沾污。是谓菩萨空观无我。复次无畏。菩萨摩诃萨。以无边涯智拔济众生。正使极远在恒沙表。一一沙者尽为恒沙如是计算周而复始。如是遍满八方上下。亦游虚空无量境界。要济众生不令堕落。不自称叹通慧果报。是谓菩萨摩诃萨十无我法。一生补处胎分尽者。乃应是行尔时座上色欲天子。十九垓众即得顶忍。复有无数诸天世人。逮得空观尽信之行。诸阅叉龙鬼。信向三尊受三自归。佛复告族姓子。尔时菩萨在金机上。国王居士天龙鬼神十方菩萨。各各兴敬欲浴菩萨。时有菩萨名曰月精。于众菩萨最为上首。摄持威仪法服安详。即从座起长跪叉手。以偈赞曰。
　　尊今无碍形　　不染三界尘
　　洗以八解汤　　世水安可堪
　　心垢尽清明　　内外无障碍
　　江海河泉源　　斯浴非久净
　　昔在琉璃池　　禅头龙宫时
　　专意发大乘　　要灭爱欲魔
　　今已果本愿　　三界无等伦
　　愿升无畏座　　何为现洗浴
　　生天六十二　　那术劫数中
　　天伎五乐至　　福响自然报
　　法身众智具　　演说无碍道
　　周讫托生此　　迦惟罗卫城
　　现世有三灾　　灭以三明报
　　三慧通三达　　三要今具足
　　三等观三世　　不染三界有
　　三分法身具　　当礼三界尊
　　诸来会众生　　诸天须伦鬼
　　咸各怀踊跃　　敬承兴供养
　　前后卫清妙　　行至琉璃园
　　右攀莲华枝　　降神生阎浮
　　当生堕地时　　净如紫磨金
　　天地六反动　　神感诸天至
　　地狱诸考掠　　一时皆休息
　　清净无瑕秽　　如华不着水
　　十方诸佛刹　　如来等正觉
　　各各于其国　　宣告四部众
　　今日忍世界　　世雄降出现
　　垂愍诸众生　　永在三涂者
　　当转正法轮　　鹿野清明园
　　为久饥虚者　　润以甘露法
　　八道尊独寤　　究尽十二缘
　　无尽江海宝　　充饱一切人
　　设从劫至劫　　佛佛叹其德
　　犹尚不能宣　　况我萤火光
　　昔在无畏刹　　不眴佛土中
　　初观无言法　　未得无生慧
　　誓生言教中　　敷演无穷法
　　今日期已至　　愿转尊法轮
　　是时菩萨心意澹然。默然熟视亦无言说。内自思惟。如我今日为人说法。讲论清净不退转地。不怀吾我之性诸法自然生者亦尔。随人根源而为说法。法性自尔无有变易。何况众生有受法者。众生本净不见染污。建立智慧发弘誓心。寻究众生皆悉清净。本净自然。无我自然。无形自然。人物自然。云何本净自然。从久远已来流转生死。发意求道乃至泥洹。本自清净。斯乃名曰本净自然。云何无我自然。本有今无。今有本无。亦不言我我本生有。亦复不言有从我生。我不自知无我有。不自知有有。斯乃名曰无我自然。云何无形自然。无形者。识也神也寿也。此三句义常存不变。在空为空。在形为形。在有为有。在相为相。在无相为无相。无形之识空性自然。斯乃名曰无形自然。云何人物自然。寻究人物不见窠窟。意识幻化不达本源。愚惑相承言父言母。国财妻子渐生众想。染着三有。我今已舍永不与处。以此自然明达空慧。空慧自然诸法亦尔。诸法自然逮正觉者。亦复自然。一切诸法但假名号。因号有名亦复自然。论说自然便为论说。无起灭法。斯则名曰人物自然。吾今若说空寂之法。众生不信倍生疑网。设我复说形质之法。不尽根原。况当灭度。宜且寂静贤圣默然。是时有天子名宝璎。通达圣心同佛性行。六道清彻晓了一相。永离八法不处尘劳。堪转法轮颁宣佛教。四谛圣慧霍然除垢。具足五分如来法身。逮六无碍神通道果。形神俱游无所触碍。得七觉意而自璎珞。八道具足。诸法不共。得四无畏。力如金刚不可沮坏。以知菩萨贤圣默然。不与众生敷演法教。时天子宝璎即从座起。偏露右肩。叉手前白佛言。世尊。我今不以佛眼法眼慧眼天眼观众生类。应贤圣法律。我今乃以肉眼。观见十方恒沙刹土。应受证者。修禅定者。或在一住至十住者。复见善男子临欲成佛。得不退转一生补处往诣道场庄严佛树者。此等之类。应从一生补处菩萨闻平等法诸法无二。志愿于道皆悉成就。是时宝璎天子。殷勤劝请乃至三四。复以此偈。而赞颂曰。
　　金颜尊无比　　面像百叶华
　　堕地自称号　　声踰梵天音
　　建立智慧渊　　说法不有无
　　众生有常想　　寂然不起二
　　光曜照十方　　闇冥悉见明
　　人中尊难有　　今故重自归
　　苦行无数世　　慈悲难有双
　　功勋已具足　　今我重自归
　　正使叹尊足　　[跳-兆+專]跟膝髀腰
　　皮毛七处平　　平立左右亭
　　手臂指纤细　　掌文合缦理
　　无畏广长舌　　千叶莲花文
　　含齿方四十　　色如白雪珂
　　当其说法时　　唇像珠火明
　　八声非男女　　亦非雌雄音
　　感动十方界　　听闻无厌足
　　耳方双部珰　　如空明月珠
　　眼视白黑分　　上下而俱眴
　　头发色绀青　　肉髻毛右旋
　　相好无边涯　　熟视如金山
　　众德璎珞身　　亦如众花敷
　　消灭众尘埃　　独步三界尊
　　斯等众生类　　普从十方集
　　欲听尊正法　　无上至道要
　　天人龙鬼神　　渴仰思闻法
　　愿愍一切故　　速为转法转
　　尔时十方世界大梵天王。八十四亿识干天王最为第一。即从座起偏露右臂。长跪叉手在于佛前。以偈叹佛而作颂曰。
　　无著舍众秽　　漏尽无欲污
　　行一应尊教　　游意空无慧
　　本在兜术天　　说法如驶流
　　云何今寂然　　不开慧明华
　　尊光照幽冥　　蠲除三世闇
　　十力无沾污　　唯愿时演法
　　今日十方界　　诸尊菩萨集
　　咸欲悉听闻　　未曾所转法
　　意净行无漏　　亦如星中月
　　已过佛相愿　　唯愿时说法
　　众生今没溺　　流转生死海
　　愿以平等舡　　救彼没溺者
　　奇光甚巍巍　　覆蔽日月精
　　抑遏热恼患　　清净无众瑕
　　尊本造誓愿　　勇猛无亏损
　　慈悲平等意　　说法无增减
　　戒具以禅寂　　神足力无畏
　　空相无畏法　　正受游疆界
　　本行六度法　　不怀忧戚心
　　卑意礼恭敬　　供奉师尊长
　　故使尊肉髻　　无敢熟视者
　　何况欲施心　　观睹如来项
　　十力哀出世　　降步度群萌
　　众人咸渴仰　　惟垂转法轮
　　尔时识干梵天王。以此偈赞已。起绕佛三匝还复本座。是时释提洹因。即从座起。偏露右臂整衣服。长跪叉手三自称号。我是天帝释名曰拘翼。在菩萨前而叹颂曰。
　　不语应寂然　　不教行自具
　　不习应无际　　自然应无为
　　本行无相施　　今获空无果
　　当礼虚空神　　寂然无言迹
　　在世先觉寤　　安隐危厄人
　　导示正见路　　盲冥受正行
　　众生迷惑久　　欲闻甘露法
　　愿开无尽藏　　润及天世人
　　行慈修德本　　善权无增减
　　演布无为教　　充足一切人
