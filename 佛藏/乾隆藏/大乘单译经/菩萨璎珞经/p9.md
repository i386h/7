<!-- { "loadSidebar": true } -->
　　尔时舍利弗以无数方便。与诸会者。说微妙法无碍璎珞。时一千二百比丘。信心坚固立不退转。复有无数天人。皆发无上正真道意。时有菩萨名无顶相。即从座起。前白佛言。甚奇甚特。未曾所闻。如贤者舍利弗说智慧界。非有非无。不见爱憎喜怒诸法之相。如我观见十方世界诸佛世尊敷演道教。或说有教渐至无为。或说无教亦至无为。或说身苦令知厌患。或除识想知离本际。云何菩萨普入诸法。一一分别不起增减。今闻如来身相之法。有为自尔行不改易。无为无形不可测度。今欲闻如来璎珞之本。唯愿解说。有为色身有几璎珞而自严饰。无为色身有几璎珞而自严饰。有为无色身有几璎珞而自严饰。无为无色身有几璎珞而自严饰。尔时世尊告无顶相菩萨曰。善哉善哉。族姓子。乃能于如来前为师子吼。今当为汝一一分别。谛听谛听善思念之。菩萨摩诃萨从初发意乃至成佛。恒当具足捡身口意。庄严六度了色本无。不见色本。于色庄严六璎珞法。逮得如来深藏璎珞。云何为六。于是善男子善女人。若眼见色。知彼起色。众生淫怒痴。应进便进。应退便退。眼非彼色色非即眼。念除彼色不起眼想。是谓一法清净璎珞。复次族姓子。色性自然识亦自然。彼色我识不兴尘劳。速解彼缚不染我有。是谓二法清净璎珞。复次族姓子。诸善根本。于色无形分别思惟。根本清净色亦清净。是谓三法清净璎珞。复次族姓子。着色染欲。非色有欲色性本无。况复淫欲。是谓四法清净璎珞。复次族姓子。计色有常非眼境界。意识分别便起犹豫。计常无常乃至无我。色性虚寂永无起灭。是谓五法清净璎珞。复次族姓子。色是外入。眼识往受。有色有为有色无为。有为色识便败道根。无为色识果报成就。思惟分别有无相者。是谓六法清净璎珞。复次族姓子。自摄色识复有六事云何为六。于是族姓子。识相无形流驰万端。前有外尘便生尘劳。善则善识恶则恶识。恶识无善善识无恶。菩萨摄意不起善恶识者。是谓一法清净璎珞。复次族姓子。眼识观空悉无所有。便生空想无善恶报。不见今生后复受报。于中摄意不起颠倒想者。是谓二法清净璎珞。复次族姓子。识别无我。或时有见根门不净而计有净。或复有念根门有净而计不净。于中摄意不起二想者。是谓三法清净璎珞。复次族姓子。识见彼恚有善不善。善谓常善。不善亦尔。于中摄意具足忍辱者。是谓四法清净璎珞。复次族姓子。识知众生有趣善者不趣善者。有坚住行地不坚住行地。于中摄意心不退转者。是谓五法清净璎珞。复次族姓子。识观前色有道有俗。见道不知是道。见俗不知是俗。于中摄意善分别道俗者。是谓六法清净璎珞。耳识趣想。复有六事。云何为六。于是族姓子。若耳闻声十八变动。或闻风声树木山崩。或时鸟兽音乐之声。声有善恶可记不可记。于中摄意耳识不错者。是谓一法清净璎珞。复次族姓子。有时众生。便得世俗通彻之听。或百踰旬二百踰旬。复至无数诸佛国土。犹如猛雄世尊进趣道场欲成等正觉。尔时天地六返震动。分别音响悉归虚空。于中摄意不起想著者。是谓二法清净璎珞。复次族姓子。耳识闻声本无所有。便生众想起若干念。于中摄意无邪念者。是谓三法清净璎珞。复次族姓子。耳通清净。知彼受形有清有浊。见浊不起尘劳。见清不生道心。于中摄意不起彼我者。是谓四法清净璎珞。复次族姓子。或时耳识闻他方异刹演说。五分法身现处母胎。不染尘欲。复现出家心不改变。在树王下成等正觉。于中摄意分别道俗者。是谓五法清净璎珞。复次族姓子。耳识听察十方国土诸佛世尊转虚空法轮。弹指之顷。拔济无量众生之类。不自称说吾有所度。于中摄意不计化众生者。是谓六法清净璎珞。佛复告无顶相菩萨曰。依彼耳识。当修行六法。云何为六。于是族姓子。行权方便记本所造。修习璎珞不越次叙。是谓一法清净璎珞。复次族姓子。猗行无我不计身本。是谓二法清净璎珞。复次族姓子。具足六法不毁戒性。是谓三法清净璎珞。复次族姓子。耳识玄鉴通达无碍。不舍弘誓大慈之心。是谓四法清净璎珞。复次族姓子。耳识了知进趣行步。斯法善道斯法恶道。斯法有为斯法无为。于中分别耳识不错者。是谓五法清净璎珞。复次族姓子。耳识分别诸佛世界。听闻殊特深妙之法。一一承事诸佛世尊。是谓六法清净璎珞。复有六法当念修行。云何为六。如来世尊。色身清净非爱欲身。身放众香。普遍十方无量世界。一一香气。皆演无量璎珞法门。不猗众生有众生想。于中成就具足鼻识。是谓一法清净璎珞。复次族姓子。如来世尊无量香界。以戒德香。普周十方恒沙刹土。于中摄取无量众生。是谓二法清净璎珞。复次族姓子。复以鼻识察彼香界。应从三道断诸缚着。不失鼻识应行之本。是谓三法清净璎珞。复次族姓子。因彼鼻通演出无量审谛之教。鼻识清净众行具足。是谓四法清净璎珞。复次族姓子。鼻识有三。界外入内识。嗅善恶香。分别八道十六圣迹。是谓五法清净璎珞。复次族姓子。鼻识嗅香一念一意。知彼众生心。所念法。一一演畅无量法门。是谓六法清净璎珞。佛复告无顶相菩萨曰。复当具足六法。佛相无相不可护持。庄严成道以自庄饰。云何为六。于是族姓子。坐佛树下修习一相。观见众生所行不在。从兜术天降神母胎。虽现俗变不失贤圣。如来禁戒德香普遍无量世界。是谓一法清净璎珞。复次族姓子修鼻识相。普知十方诸佛世界。知所趣生受形不同。复以神足而教化之。是谓二法清净璎珞。复次族姓子。鼻识分别相相无厌。复观十方无量世界。悉见一生补处菩萨。香气遍满十方世界。于中摄意而不分散。是谓三法清净璎珞。复次族姓子。初坐佛树内自思惟。今吾成佛必然不疑。以何证验。令天龙鬼神乃至十方诸佛世尊知我今坐佛树下。即放诸毛孔一一众香。令十方界悉来宿卫拥护菩萨。至成作佛。是谓四法清净璎珞。复次族姓子。于树王下已成等觉。众相具足。一夜之中成三明慧。初夜自念过去恒沙诸佛世尊在此成道。先布何法云何教化。如是思惟。复至中夜。古昔诸佛在此成道。皆说无量诸度无极。我今亦应如诸佛法。便入众香无形定意。复从定起。复更思惟。古昔诸佛虽于此处成佛。先度何人云何说法。尔时便闻十方世界一切众香。各有斯音度应度者。复于彼处一一思惟。乃至后夜。如是不退不阙香界。是谓五法清净璎珞。复次族姓子。已获鼻相内自思惟。世香无常种生死法。以何方便求道德之香。便自入定。分别慧定五分法身。以识往别。戒香摄身。定香摄意。慧香摄乱。解慧摄倒见。度知摄无明是谓如来五分法香璎珞其身。是谓六法清净璎珞。
