<!-- { "loadSidebar": true } -->
　　尔时栴檀那菩萨复白放光佛言。世尊。云何菩萨摩诃萨成就忍力。学佛如来为诸众生作利益事。住自忍中而能于彼外道邪师一切大众百千问难无有倾动。佛言。摩那婆。汝问忍力。忍力多种。汝问我何等忍力。所谓有诸如来忍。有诸菩萨忍。有诸阿罗汉忍。有阿那含忍。有斯陀含忍。有须陀洹忍。有八人地忍。有信行人忍。亦有诸外道五通神仙忍。摩那婆。今有如是种种忍门。汝于是中问何等忍。时栴檀那菩萨摩诃萨言。世尊。我于是中问菩萨忍。世尊。菩萨摩诃萨得何等忍。便能具足一切佛法。岂非菩萨忍力。依止如来大忍力已。乃得具足一切佛法耶。佛言。摩那婆。实亦依止如来忍力成就佛法。然非成就一切佛法。摩那婆。彼忍所作汝宜谛听。我今当说。摩那婆。当知一切菩萨摩诃萨具足忍力。凡有四种平等之心。何等为四。所谓菩萨摩诃萨。若起嗔心随起即觉。觉已即能对治除断。摩那婆。当知是为菩萨摩诃萨具足成就第一忍力。
　　复次摩那婆。菩萨摩诃萨若被他人恶口骂詈诽谤毁辱。或以身手若打若击。种种苦恼不可耐事。悉皆能受无报答意。亦无恨心。摩那婆。当知是为菩萨摩诃萨具足成就第二忍力。复次摩那婆。菩萨摩诃萨若见无量诸恶众生。常行恶业不知恩德。不孝父母不爱亲戚。不顺师长不敬沙门婆罗门。远离善友无有信心。菩萨虽见如是等类诸恶众生。心无嫌恨不求其短。而常诲诱安住善法。摩那婆。当知是为菩萨摩诃萨具足成就第三忍力。
　　复次摩那婆。菩萨摩诃萨若见众生不信因果贪染现乐。性多嗔恚忿恨斗诤。好求他过。邪见愚痴乖背正法。当起慈悲导令欢喜。然后安置于正法中。摩那婆。当知是为菩萨摩诃萨具足成就第四忍力。汝等应知。若诸菩萨住此忍中如法行者。更复能起增上忍力。又忍与法恒自相应。若不学法则不能忍。欲住忍者应当勤学。
　　复次摩那婆。若诸菩萨摩诃萨成就忍者。必得具足多种功能。或时复有种种苦事逼迫其身。所谓恶骂毁辱系缚挝打。楚毒酸切不可堪忍。菩萨于中不生怨心终无恐怖。亦不逃避甘心忍受。具足忍时。自然即得八种增上胜功德事。何等为八。所谓菩萨摩诃萨成就忍已。凡所生处身所经历。有大名闻众人爱敬。赞美流布遇善知识。朋友亲属皆是世间尊豪胜上。乃至一切天龙神鬼。见此菩萨生希有心欢喜爱乐。摩那婆。是为住忍菩萨摩诃萨第一增上胜功德事。
　　复次摩那婆。菩萨摩诃萨于诸众生常行恩德。或时有人被菩萨德。不识恩故反为怨仇。不喜闻见菩萨所作。威力胜恩诸功德事。起嫉恶心陷害菩萨。所谓一切咒术蛊魅毒药刀杖。种种恶事图欲中伤。菩萨以有此忍力故终无损坏。摩那婆。是为具忍菩萨摩诃萨第二增上胜功德事。
　　复次摩那婆。菩萨摩诃萨具此忍已。便得无量智慧辩才。善能宣说种种法门。何以故。如是菩萨得住忍已。世间所有善行众生。学佛世尊。若学罗汉及余声闻。若学菩萨摩诃萨者。如是菩萨为欲摄取大菩提故皆诣彼所。求问如是修多罗义。更复于此陀罗尼中第十八分天宫殿事次第不断。于彼修多罗中次第能入。此第六种分别修行。如上所说具足决了。如是菩萨复能为他。分明说此陀罗尼门三种业藏。复能作彼七十二种句门差别说也。摩那婆。是为具忍菩萨摩诃萨第三增上胜功德事。
　　复次摩那婆。菩萨摩诃萨具是忍已。处大众会诵说经时。若心散乱。或念他事。于所诵持无量言教文句方便。有时忘失。当尔之时净居诸天为菩萨下授所忘失。令是菩萨于彼大众。无有恐怖增益辩才。先所忘谬明了无遗。摩那婆。是为具忍菩萨摩诃萨第四增上功德胜事。
　　复次摩那婆。菩萨摩诃萨安住忍已。而心悲愍诸众生故。其身常受无量诸苦。所谓受彼地狱畜生饿鬼三恶重苦。乃至更受人间种种诸苦及忧悲等。而彼菩萨以忍力故。于生死中无有恐怖变退休息。凡所愿求随意而得。摩那婆。是为具忍菩萨摩诃萨第五增上胜功德事。
　　复次摩那婆。菩萨摩诃萨具是忍已。以忍力故虽处地狱畜生饿鬼三恶道苦。不生惊怖。于八难中亦不惊怖。生死长苦亦无忧怖。而彼菩萨以忍力故。虽大火聚充满虚空身处其中亦无惊怖。而亦终无退没之事。何以故。以是菩萨安住忍时不见己身亦无住处。是故无有可恐怖事。摩那婆。是为具忍菩萨摩诃萨第六增上胜功德事。
　　复次摩那婆。菩萨摩诃萨成就忍已。好乐功德而常行施。于布施时先舍床座。是以未来凡所生处。常生最上大姓大家尊高之所。生已即得四种功德。何等为四。一者饮食财物。所谓谷米食具乃至衣服珍宝。无所乏少故。二者亲友眷属。所谓父母乃至奴婢仆使。无所乏少故。三者安无碍辩。所谓凡是生处身心快乐。终无违迫不适之事。于所生中常得辩才相续不断。诸所至处多以辩才妙语导利众生。四者所生为他爱敬。所谓凡所生处形体端严。人天见闻莫不欢喜。虽未出家必与众生大利益事故。常为众生之所尊重。摩那婆。是为具忍菩萨摩诃萨第七增上胜功德事。
　　菩萨具是七功德已。所修行处无有障碍。所谓若人若天若梵若魔。乃至神鬼不能留难。
　　复次摩那婆。菩萨摩诃萨具足忍已。若出家时。悉能弃舍一切所有。妻子家属资财珍宝。以忍力故无复染着。诸余烦恼不能障碍。如是菩萨于一切处无障碍已。若欲成就声闻乘者。即能证获阿罗汉果。禅定解脱无碍辩才。若欲成就缘觉乘者。或于佛世或无佛世正法灭后。观察因缘得辟支佛。若欲成就最胜上乘诸佛所行一切智智具足圆满者。便能成就无上菩提。摩那婆。是为具忍菩萨摩诃萨第八增上胜功德事。
证涅槃品第十八之一
　　佛告阿难。尔时栴檀那菩萨摩诃萨。复白放光如来言。世尊。如来于此陀罗尼经。已说第七思量法义。然尚未说此法门中一句别义故令我等不得了知。世尊。先说有一法门名亿数入。以此法门我今欲问。若佛如来默然许者。何不说此三种言教方便业藏妙法门也。世尊。是故我等欲咨问此第七法句入亿数门。若佛说者。令此亿数诸菩萨众则能分别入于甚深无畏之处。世尊。亦当方便为斯亿数诸菩萨众将来利益故。说此第七句门百千亿数。令次第入思惟义处也。世尊。若蒙演说。我等亦当随分受持此法门义。阿难。尔时放光如来赞彼栴檀那菩萨摩诃萨言。善哉善哉。摩那婆。汝今于此甚深法门。巧作名字。亦善受持言教业藏义亦如是。摩那婆。汝今为此亿数菩萨众因缘故。问我此义。如是摩那婆。汝今欲闻入亿数法门耶。栴檀那菩萨言。如是世尊。佛言摩那婆。若佛如来说是第七思惟句义者。便已摄此亿数法门。摩那婆。如来世尊于此三种方便言教。开示宣说令众欢喜。然后知此亿数法门次第得入。
　　尔时栴檀那复问世尊。云何入此亿数法门。何故复名亿数法门。然我须知所入之处。世尊。我今问此亿数法门所入之处。亦欲证知。若觉知者必当受持。复欲增长此亿数门所入之处。世尊。如我所知是入法门。为成就忍眷属义故。世尊。我实不见是大集中有一菩萨而不成就此深忍门者。世尊。我见是事故问如来应供正遍觉如是义处。世尊。如是义处实亦非彼懈怠懒堕贪着利养无有正念乐多睡眠心常散乱耽味世事者能问如是深大法门。彼亦不能听闻读诵受持思惟。乃至不能如说修证。
　　阿难。时栴檀那如是请已。放光如来应供正遍觉告栴檀那言。摩那婆。是故汝等今当入此亿数法门。念自受持相与一心莫缘余事。心不散乱身无动摇。汝等复当持此法律除灭诤根。摩那婆。如来应供正遍觉。昔在长夜行菩萨时。为众生故备经种种艰难勤苦。受彼苦时。当知久已住于忍地。是故勇猛精进不怠。摩那婆。若人入此尽际法门。乃至于此语义未尽。当于是中常应勤学。成就忍力具足精进。终莫放舍此法门者。要须静心然后证知。栴檀那复言。世尊。是中何等名为如来一句法门。我等受持。持已欲于修多罗亿数法中分别其义。世尊。我等从佛欲闻是义。云何方便教最胜法。我等当入。或能分别一切法也。佛言。摩那婆。此二种义汝当证知。又亦次第入亿数法。及尽际门句义住处。若能如是具分别已。其有成就如斯功德及净持戒者。方能得入彼一切门。须知入处。乃至亦如一一毛孔之处。皆无障碍。作如是心。当竭辩才如法宣说也。云何作心。谓自生尊重建威德心。胜出一切天人大众。如师子王具大自在。悉能降伏一切诸兽。所谓虎豹豺狼乃至野干狐狸之属。法师亦尔。当说法时应生是心。我于众生常为将导。乃至一切天魔外道诸异论师。我皆调摄。如彼师子威制野干。起是心已然后为说。
　　复次摩那婆。菩萨摩诃萨菩提树下坐道场时。愿智力故右掌按地。出无亿数大光明网。遍照下方诸佛世界。彼世界中所有众生堪受法者。遇斯光已自然即能觉法证法。又是光明凡所及处一切世界。其间多有无量异众。所谓若沙门众。若婆罗门众。若外道众。若天魔众。若魔所化。或问或答。或劝或请。皆以菩萨往昔本愿大誓庄严精进力故。手按地时。彼诸众等一切所作无不散灭。设有存者无复威光。不能复言犹如聋哑。摩那婆。如彼菩萨。所有地方手按之处出光明网。即现无量亿数法门。是为初入尽际法门具足无缺。我今说已。
