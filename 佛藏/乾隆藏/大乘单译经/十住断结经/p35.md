<!-- { "loadSidebar": true } -->
　　尔时世尊告诸会者。善哉善哉。快问斯义。吾今与汝现其神足。使八部之众得睹中阴形质。尔时世尊即入无形观三昧。普见五道中阴众生。有受形者不受形者有罪有福。皆悉知之。尔时座上众生。亦复见彼五道中阴形质。又闻如来与说道教。即于彼形诸尘垢尽得法眼净。或有发于大乘之心。或有说于志密之行。随类教化无所染着。亦复见彼中阴形质。从一住地至于十住地。见彼有得一生补处。坐树王下降伏无数亿百千魔。身黄金色众相具足。亦有诸天帝释梵四王。来请菩萨演说法响。普闻三千大千世界。复见异方诸佛世尊。遣化菩萨。请说名号国界远近清净之行。或见在前叹说如来十号之法。或有兴教致供养者。或以杂偈叹如来之德。此国众生在彼中阴。种种观见神足变化不可思议。复见如来出舌相光明。一一光明皆有化佛。及八部众前后围绕。说无畏法智不退转。诸法深藏皆悉具足。或授弟子缘觉记莂。于当来世汝当成佛。号字如是。尔时万八千人及百千天子。即于座上皆发无上正真道意。
　　尔时世尊。还舍神足复坐如故。告四部众。如来神德不可究尽。又有四法不可思议。云何为四。一者如来志密不可思议。二者众生根本不可思议。三者如来道慧不可思议。四者如来音响不可思议。复次最胜。复有四事不可思议。云何为四。一者如来仪则不可思议。二者如来法座不可思议。三者如来教诫不可思议。四者金刚定意不可思议。复有四事。不可思议。云何为四。在道树下意如虚空不可思议。亦不见是亦不见非不可思议。以小为大以大为小不可思议。言必有济亦不见济不可思议。复有四事。所应行法不可染着。言有吾我。亦不见生复无有灭。无造无作亦无著断。一切众生根本清净。是谓最胜。菩萨摩诃萨所应行法无所染着。云何最胜。世尊有边际乎。对曰。无也。世尊复告最胜。诸有正法从法界生本无边际。为有有耶生。为无无耶无。对曰。世尊。不从有有不从无无。云何最胜。诸无际法。不从有有不从无无。云何成等正觉乎。对曰世尊。无有成正觉者。
　　佛告最胜。如来坐道树下以无际之法。无起灭教皆虚皆寂。自然无智亦不有智。以无有智谁有知乎。是故最胜。吾我之法权诈不实。亦不见道道不见道。无见无闻无慧无著解法界亦复如是。不见起灭为作窠窟。有受教者。亦不见文字章句。如是最胜。解知诸法虚空无形。设有愚夫无智之士安处虚空者不乎。对曰。非也世尊。一切诸法如尔法性。真际本无斯无所有。今言有道大慈大悲。四意止四意断四神足五根五力七觉意八贤圣行。空无相愿。六增上法。十八不共。不由斯法而得成道。道者无形亦不可见。以无形法乃谓为道。道亦无来亦不见去。是谓最胜。乃谓为道。若使如来从法界生从法界灭。乃是生死秽浊之行。以无生灭故谓为道。
　　佛告最胜。菩萨摩诃萨入虚空观三昧。于诸境界行无染禅。以此禅法。游至无碍亦无错乱。非身非心无等不等。思惟空定不见刚柔。志惟澹泊无应无所。应亦不见应亦不见不应。是谓最胜。菩萨空定无限无量不可思议非是罗汉辟支所及。譬如最胜。焚烧山野丛林草木。火非丛林丛林非火。亦不是火亦不离火。当知菩萨结使亦然。结非是道道非是结。亦不离道解知空定。无形三昧亦复如是。诸法清净平等本无。或以正受观察法际。而致平等无染无污。心不在内亦不游外。色无所住亦不见住。度于一切在颠倒者。设法无形是谓为道。或以五通三达妙智。周流四域欲化众生。化自有化亦不见化。是谓为道超外五通。或离声闻缘觉定意。不见五通缘觉定意。是谓为道。复以定意正受三昧观察法本。法从何生为从何灭。亦不见生亦不有灭。乃谓为道。有为俗法无为道法。亦不见俗复不见道乃谓为道。有漏是尘无漏清净。亦不见漏亦不有漏。十善行迹十恶法本。亦不见善复不有恶。利衰毁誉称讥苦乐。亦不见苦复不见乐。不见成道亦不在俗。不见说法贤圣默然。是谓最胜。菩萨摩诃萨入空正受。乃谓为道。
　　复次最胜。菩萨摩诃萨复当思惟虚空藏三昧。不见有余无为住寿经劫。不见无余无为无有变易。乃谓为道。是谓菩萨摩诃萨建立空慧善权方便。从一佛国至一佛国。供养诸佛承事诸佛世尊。教化众生净佛国土。不见色相为现色像。声香味细滑识亦复如是。不见有度至于泥洹。不见流转处在生死。若善男子善女人。讽诵执持怀抱不忘。便得现在八功德福。云何为八。观诸空法信不犹豫。得佛深藏意不怯弱。意净无垢无所染污。心如金刚不可沮坏。所行真正不着魔界。净佛国土度未度者。心广大乘不乐小智。亲善知识不着外部。所求真观无我人想。是谓菩萨摩诃萨获八功德。解知世法无我无人无寿无命。于本无法乃应正受。常以禅定至于灭度。开化众生不以为倦。是为见法乃应为道。以见诸法寂寞无形无行无处。是谓最胜菩萨摩诃萨。空非有空亦非有空。空非空者寂寞无名。名亦不有不无。是谓为道。或时菩萨游诸法观不猗三处不着三有。如是菩萨在人天世。发弘誓心广度群萌。不见众生有得度者。是谓菩萨摩诃萨。建立空慧永无所著。最胜当知。如来周旋入无形定意。非是二道所能晓了。唯佛明。佛智慧无碍无著无染无所点污。于诸境界无所染着。设得深法不以为欢。不着世俗八无闲业。四辩无碍。不灭不燃非不有燃。不起不生非不有生。过去永灭非有过去。现在不住亦不有住。当来未起不见生者。是谓菩萨摩诃萨。无著无碍不着三处不染三有。
　　尔时座上九万众生。十一那术天人。及诸天龙鬼神即从座起。偏露右臂长跪叉手白佛言。我等鄙贱得厕净法。乃能宣畅。无形之法无幖帜法。唯愿世尊。使将来世生人天中阴。佛土境界即于彼处受无为证。同日同时共一国土。
　　尔时世尊。哂然而笑口出五色光。遍照三千大千世界。绕身三匝还从口入。阿难长跪叉手白佛言。自惟侍佛三十有余。未曾见光有踰此者。唯愿世尊。当为敷演为将来会者永无尘翳。
　　尔时世尊告阿难曰。汝今见此九万众生。十一那术天人。于此命终皆当往生微尘空界中阴。已生中阴各各以次成佛皆同一号。号无色如来至真等。正觉明行成为善逝世间解无上士道法御天人师号佛世尊。纯以菩萨以为翼从。于彼中阴住寿一劫。般泥洹后遗法一劫。以次成佛中间不绝。
　　尔时世尊说此法时。遍净菩萨及无数众生悔受人形及彼天身。在坐号泣不能自胜。佛知而问曰。善男子。何为悲泣未曾所见。遍净白言。我等亦欲乐生彼土。不在厕豫故悲泣耳。佛告遍净。止止勿说斯言。汝昔发愿弘誓心异。何为中欲生于异国。贤劫名灭。汝当次继号为遍净如来至真等正觉十号具足。
身口意品第二十五
　　尔时最胜菩萨前白佛言。一切诸法皆如幻化。云何幻化法中。教化众生净佛国土。云何净除三想我人寿命。云何从一佛国至一佛国。承事供养诸佛世尊。
　　佛告最胜。善哉善哉。乃能于如来前作师子吼。谛听谛听善思念之。吾当与汝敷演其义。最胜当知。菩萨摩诃萨常念修身口意行法。观了诸法如幻如化。去来现在悉无猗着。
