<!-- { "loadSidebar": true } -->
　　何谓佛要集。诸佛世尊。所载众行以备无所。复进最后究竟。愍爱众生故。名诸佛要集经典之义。如来至真灭度之后。当为众生发去覆盖。诸佛大圣则是法主。德过须弥智超江海道越虚空。不可为喻。用一切愚人懈怠放逸不顺法教。复受经典。彼等何故懈废迷荒。缠绵阴盖不免三趣。诸佛世尊见此义故合要集法。于时于彼普光世界。不可计会无数诸佛。悉共集会其土。何故而谓普光。彼土纯真无有声闻缘觉之名。皆诸菩萨充满备悉。其土菩萨各各自有金色光明。相好严身光耀普照靡不通遍。故谓普光。何谓诸佛要集。则如真谛遵崇诸法。何谓诸法。何谓为崇。何谓为遵。一切诸法悉为一法。此诸法者亦无有法。亦无非法亦不可说。所以者何。其无法者则无所生亦无所起。而为说法不久长存以假言耳。内有六入外亦六入。五阴诸种及与诸入。是谓一切所有。以假言耳分别章句。一切诸法如真谛观。则无五阴四种诸入。无有断灭亦无有常无有坚固。是故言曰诸法无言。一切诸法本净则空无有其名。其命所说亦无所有。一切诸法及与名号。皆亦自然悉无所有。是诸佛要集。何谓为崇。谓崇澹泊悉无所生。崇于无欲。崇于真谛。崇于无本。而崇法界。崇于本际。诸法悉空。崇此真谛。一切诸法皆无所住。无所习行。无行不行威仪礼节。不取当来。无我所无诸所受业。则无君主亦无被服不可睹见。为究竟尽故不可尽。假有文辞。其无尽者则无所生。其为本净。谓志澹泊亦无所生。舍离所生及无所生。已所崇者无声无寂。无能堕落亦无退者。除诸劝助。则无有底亦不无底。不起不生。讲宣平等亦无想念。无近无远亦无足迹。故谓为崇。是所崇者谓入法城。一切诸法假有号耳。无来无往。无得无不得。无有将往亦无还返。不正不邪。不闻不见。无念无知。不恐不惧。无爱无处。无寂不寂。不粗不细。不长不短。不中不彼。不来不藏。不得因缘。不安不危。悉不晓了亦无所行。无所兴废亦无蠲除。不令发起。不养不眠。不思不想。不达不念。无有限节。所念无量。无守无护。无所呼来。不度彼岸。不有处不无处。不断灭不计常。不失不得。无去来今。无慧无不慧。不众不寡。无音不言。亦不所入。无恐无字。亦不入文。不动不摇。不远不近。无礼无不礼。不希名称。亦无吾我。无人寿命。不戒不犯。不忍不诤。不进不怠。不可所不无所。非清非无清。非空非无空。不身不无身。不讲名号等如空空。无毕无不毕。不教化。不愿不离。不作无不作。以无殃衅。亦不除罪。无想无不想。不动不舍。施亦不受之。初不与之。不调不寂。不灭不等。不使灰尽。不尘不离尘。不堕不落。不染无不染。不忘不念。亦不愁亦不忧戚。无思无不思。无应无不应。无双无只。不游不在。不此际不彼岸。不彼不此。不临岸不陆地。无底无中。不住度。无能度者。不动迹不志愿。不退转。不合会。不断不坏。不还合。不相比。不着不脱。不取无不取。不虚空无不空。光明无底。不爱寿命。无人无教。常当讲说舍诸处所。是入法城。其不入者着菩萨字。说无著法不见住处。斯曰为崇。是佛要集。
　　何谓为遵。诸法常住住于法界。其能奉行如是法者。是谓为遵。何谓为法。所名法者不念于法。无所除毁。不怀希望。无不望。设无所望亦无想报。若不想报则除一切妄想。不造多。不为少。不起不断。不念过去。不想见当来。不住现在。如是行者等于三世。则无言说。不用住故而致众生。是谓为法。是故如来演此言教。佛兴不兴相住如故。法界亦然。法界住者法界寂然。以何等故名曰为法。致寂然者以纯淑喻。因此故曰诸法寂然。何谓无纯。计是我所自谓有身。因缘诸见名色思想。处所言辞识知依猗。所谓名号心思称量观察本末。意所专惟。受诸五阴四大诸入。我当劝助开化三界。以当弃捐淫怒痴。名奉修道教证三脱门。致于道迹往来不还。至罗汉道。吾当思念修四意止。意断神足根力觉意至于八道。三十七品。照明四事灭尽尘劳。是为声闻。名曰不纯。于彼何谓为寂然者。行菩萨乘发大心言。我当成佛务求道慧。于此所行。我当布施舍于悭贪施以法财。净其禁戒断于众缺。谨慎守行建立忍辱。刈其嗔恚为柔濡行。当修精进推懈怠垢。遵修勤力处于闲居修于正受。教化为师还得一心。从三昧起念般若波罗蜜奉行其义。智度无极开化众生以求佛道。一切诸佛。由般若生。还成佛道降伏众魔。则转法轮度脱人民。以佛无为而令灭度。究竟佛慧学诸佛事。宣畅如来十力之业。佛十八法诸力根本四无所畏。分别辩才多所畅达。菩萨所说建立。应念出入进退。是为处所。一切望想诸所受取。敢可施行。无有此法。是谓纯淑寂然之无。其寂然者。斯谓为法。是则名曰诸佛要集。
　　佛言。次复所言诸佛要集。则是初发菩萨心者。言教之谓。何谓初发菩萨心者。谓无从生。所以者何。于一切心而无有心。其无心者则无所生。无所生者是初发心。因得还致无所从生法忍。又若初发菩萨心者坚固其意。于此菩萨当发其心犹如金刚。何谓发心如金刚者。菩萨发心有十事行为若金刚。何谓为十。一曰游于无量生死之难。二曰一切所有施无所吝。三曰常有等心加于众生。四曰我皆当度一切众生。以佛灭度而灭度之。五曰度众生已亦无有人至灭度者。解一切法无所生故。六曰分别晓了一切诸法。七曰常加精进无所遗漏。八曰其慧普入靡所不达。九曰具一切智了入一门。十曰诸所爱重无有增减。不以贪惜断诸所著。是为菩萨发心十事心如金刚。是佛要集。
　　佛言。菩萨复有发心。皆于三界不起众想。不起无想。又佛要集。谓当奉行六度无极。何谓为六。有俗檀波罗蜜。没于世俗不应度世。亦有度世檀波罗蜜。不堕于俗。持戒忍辱精进一心般若波罗蜜。亦复如是。或有行俗般若波罗蜜。不应度世。或有行度世般若波罗蜜。不堕于俗。何谓为俗檀波罗蜜不应度世。于是菩萨广有所施。供给沙门外学梵志贫穷乞丐不安己者。饥者与食。渴者与浆。车乘象马。床卧衣被。金银珍宝。妻子男女国邑墟聚。外诸所有若干种物。无所爱惜悉能惠舍。作是施已计于吾我。猗其所施今我出养。彼人受之。我为施主无所贪惜。以从佛教行檀波罗蜜。今所施者以反施心。愿及一切众生之类。还此劝助令我所施。当使众生永得安隐。作是施者有三着碍。何谓为三。一计吾我。二计他人。三计妄想施。是为俗檀波罗蜜不应度世。何者尔乎。缠绵在俗不得度故。何谓度世檀波罗蜜不堕于俗。能净三品。何谓为三。一于是菩萨若布施时不得吾我。二不见受者而有所取。三有所施未曾妄想而求还报也。是谓为三。有菩萨施以用劝助一切众生。若施众生不睹受者而有所取。则用劝助于无上正真之道。彼不察见所取食法。是则名曰度世檀波罗蜜。所以者何。得度世故。何谓在俗。谓五盛阴之所覆盖。能舍此五。则曰度世。其无吾我无所想念。亦无所猗悉无所著。是曰度世。若已受戒。谓他毁禁不应法行。若复开化若干弟子。因我得度。我当成佛救济众生。自计有身不解本无。是俗尸波罗蜜不应度世。虽已持戒不计吾我。不见他人毁法乱禁。悉等济之。不舍生死不猗无为。虽度众生悉了无本。忍辱精进一心智慧。亦复如是。无所著者则应度世。有所著者则堕于俗。又诸世间书疏咒术。章句算计。五经六艺。王者典籍。神仙之业。所学智慧而有悕望。是为堕俗般若波罗蜜。若于俗间所有希望不以为慧。晓空无相无愿之法。平等三世无去来今。等于三涂解法身一。不在生死不住灭度。开化一切普无所住。是为度世般若波罗蜜。是佛要集。
　　说此语时。天王佛国。七那术菩萨。悉逮得无所从生法忍。三千大千世界六反震动。天雨众华。其大光明普照十方。又佛要集者。谓菩萨地所入之处。何谓为地所。云入者。于一切法悉无所入。诸法无来亦无有去。一切诸法亦无所失。不念道地亦无所想。修治其地不见处所。何谓修治其地。菩萨修学第一住者。有十事法。何谓为十。一曰清和其性。二曰愍哀哀诸有形。三曰等心欲济众生。四曰好喜布施救诸穷乏。五曰亲近善友咨启不逮。六曰习求经典开化所疑。七曰数念舍家不慕居业。八曰志求佛身达之无形。九曰开阐法施以示不及。十曰蠲除自大常奉诚信。是为初发意菩萨所行十法。又菩萨行二住。常当殷勤奉行八法。何谓为八。一曰奉戒清净而无沾污。二曰常修孝顺念报恩德。三曰得住势力忍辱为本。四曰遵修恭恪常怀悦豫。五曰不舍一切众生之类。六曰行无极哀未曾忘舍。七曰奉敬师长视如世尊。八曰精进务求诸度无极。是为八。
　　菩萨行三住有五法。何谓为五。一曰求于博闻而不厌足。二曰开阐显施离衣食法。三曰所兴德本劝助佛土。四曰患厌无量生死之难。五曰住于羞耻常怀惭愧。是为五。
　　菩萨行四住。复有十法。何谓为十。一曰习在闲居志常寂静。二曰知其限节心在止足。三曰弃捐调戏嘲呓。四曰常慎禁戒未曾毁犯。五曰厌五所欲处调和地。六曰而发其心永至成就。七曰一切所有皆能惠施心无所著。八曰其心常勇。不怀怯弱。九曰一切所有无所爱惜。十曰所集德本以施众生。是为十。菩萨学五住。复有十法。何谓为十。一曰舍于家业。二曰远比丘尼。三曰弃捐种姓悭嫉之念。四曰离于愦闹众会之党。五曰而释嗔恚斗讼之本。六曰不自叹身不毁他人。七曰除于十恶憍慢之意。八曰常刈四倒不顺之教。九曰翦于贪淫嗔恚愚痴。十曰去于挂碍妄想之着。是为十。
　　菩萨学六住者。当具六法诸度无极。不习六事。何谓为六。一曰其心静然不求声闻。二曰其心明了不慕缘觉。三曰其心不舍一切众生。四曰见乞求者不怀怯弱。五曰未曾修行愁戚之法。六曰不慕高处绮饰之座。是为六。菩萨学七住。舍二十事。何谓二十。一不计身。二不计人。三不计寿。四不计命。五不计断。六不计常。七不望想。八不计报应见。九不见名与色。十不猗于五阴。十一不贪于四大。十二不依于衰入。十三不着于三界。十四而恶不亲近。十五永安无所著。十六于无界无所作。十七尚不着佛乃至究竟。十八未曾顺从六十二见。十九悉解诸法不诽谤空。二十悉知无本不希望道。以行此法具二十事。何谓二十。晓了空行。明于无想。分别无愿。净修三场。常怀愍哀。慈于众生。不计众生。等观诸法。明解止门。无从生法忍。无起圣慧。宣一品义。蠲除众念。去诸妄想。舍诸邪见。灭尘劳秽。寂然观地。其心调和。志不怀害。不染结着。是为二十。
