<!-- { "loadSidebar": true } -->
　　佛言。若有菩萨。受是经典。持讽诵读。为他人说。得一反闻。而悦信者。福多于彼供养诸佛。佛语弥勒。我今现在。若灭度后。假使女人。闻离意女名德之称。弃诸阴盖菩萨之号。天王如来并此经典。因闻斯经名德变化。竟是一世转女人身得为男子。疾成无上正真之道。为最正觉。未成佛顷。世世所生。常值佛世。弃捐八难诸懅不闲。常识宿命。逮得总持。三十二相庄严其身。所在游居不更胞胎。常得化生。所以者何。诸大正士。威神广大不可称计。若有女人得闻其名。然后亦当逮得如此功勋。佛说如是。弥勒菩萨。诸天人民阿须伦闻佛所说。莫不欢喜稽首礼佛。

 
