<!-- { "loadSidebar": true } -->
　　尔时世尊说此颂已。告常笑菩萨。缘报缘缘报。至道无碍报。三宝真性报。行趣涅槃报。世俗无著报。一向究竟报。是谓菩萨摩诃萨最第一义。无染无著不可获持。不着欲界亦不离欲界。过有当有现有。非过有非当有非现有报。无生无灭。菩萨摩诃萨从百千劫通达不障碍。令等分众生解空本报。口业成就音响通达。或有菩萨摩诃萨一时之顷。能令三千大千刹土即为水界。犹如得禅比丘观无量水界。水性之虫鼋鮀龟鳖无所触娆。积劫功勋不败不朽。是谓菩萨摩诃萨入水界三昧。或有众生见菩萨入定谓为是水。或持瓦石草木投水入定菩萨心如虚空。不觉有触娆者。是谓菩萨摩诃萨入水界之力。或有菩萨摩诃萨禅定摄意入火界三昧。令此三千大千刹土烔然为火。愚惑众生谓为菩萨遭火劫烧。奔驰四方不离火光清净无热。是谓菩萨摩诃萨入火光三昧。三昧威神难可测度。亦非罗汉辟支佛所能寻究。复有菩萨摩诃萨入五分法身难动定意。亦使三千大千刹土。蜎飞蠕动之类下至蚁虫。以威神接不遭烦恼七日安隐。后寿终时皆生天上。如我今日在在说法处处现化。其有睹见如来神德。诸尘垢尽随愿所生。或生他方诸佛刹土。是为菩萨摩诃萨五分法身定意所感。复次菩萨摩诃萨入不动师子奋迅三昧。能令三千大千刹土六反震动。其中众生咸悉归。修清净行。披惭愧衣除去憍慢。引致众生至八正道。去吾我想七十七心。尘累染垢一时除尽是谓菩萨摩诃萨奋迅无畏之所感动。复次菩萨摩诃萨入散身定意。分别识聚为从何来去至何所。一一分别空无寂然。前后中间无有端绪。是谓菩萨摩诃萨入散身定意之所感动。复次菩萨摩诃萨入忍顶三昧。能令此身作无手脚虫遍满三千大千刹土。众生见者不能名字。谓为肉聚。其取食者味若甘露。悉能充饱众生饥渴。是谓菩萨摩诃萨入忍顶三昧之所感动。或有菩萨摩诃萨以三昧力。令此三千大千刹土山河石壁。化为甘露状如石蜜食无厌足。令彼众生四使重病永除无余。众生发愿愿乐欲生无尽世界。是谓菩萨摩诃萨神力之所感动。复次菩萨摩诃萨入独步三昧。使此三千大千世界一切众生。见菩萨行举足下足。其遇菩萨见行步者。能制罪人不入地狱饿鬼畜生。皆由菩萨身口意净。发愿济度要至究竟终不退还。是谓菩萨摩诃萨无量善福心愿所感。复次菩萨摩诃萨以神通定入乐法三昧。令此三千大千世界诸众生类。皆来归趣到菩萨所求请出家。修无上梵行发意齐同。剃除须发被着法服。如诸佛常法威仪禁戒教授法。则能一时在明慧地。明慧地者。八住菩萨之所行法。非是二乘所能修习。是谓菩萨摩诃萨神力所感。复次菩萨摩诃萨以佛大慈入无碍定。令此三千大千刹土群萌之类。与作父母兄弟朋友种族知识。无财与财给施所须。乃至国财妻子象马。金银珍宝车磲玛瑙白珠琥珀水精琉璃碧石杂珍。衣被饮食床褥卧具病瘦医药。香花芬熏皆令充足。于中教化各令满足。发起众生在乐法之地。云何乐法之地。导引彼众应须陀洹道。与说真要断三见法。应斯陀含者。与说七生久久成道。应阿那含者。与说善法无五阴覆蔽。应阿罗汉者。与说涅槃受证无疑。应菩萨道者。与说六度顶忍之法发意进趣。向佛道者。与说究竟净一切智。修治佛土教化众生。从一佛国至一佛国。供养礼事诸佛世尊得六神通。眼能彻视耳能彻听。自识宿命知他人心。身能飞行诸尘垢尽。不复狐疑于佛法众。是谓菩萨摩诃萨入乐法三昧神力所感。复次菩萨摩诃萨入金刚三昧。能令三千大千刹土。变为七宝赒穷济乏。求浆与浆求食与食。即便与说悭贪之果。夫人贪着死入恶道饿鬼畜生。贫穷裸跣衣不盖形为人所憎。或为奴婢为人走使。或堕畜生荷负重担。或时菩萨为说生天不淫之行。淫为秽恶死入恶道。刀山剑树火车炉炭。铁嘴地狱。黑绳地狱。沸屎地狱。冰山碓臼受苦无量。或入莲花优钵狱中。风吹火炙骨节分离。菩萨于中与说无常。身非久居琢石见火。雷电过日幻化非一。何为受苦精神腐烂求出无期。如是菩萨为说真要。令受罪人尽得拔苦至无苦地。是谓菩萨摩诃萨以佛大慈三昧定意之所感动。尔时世尊即说颂曰。
　　众生欲出离　　三界五道阂
　　精进不懈怠　　安住无为道
　　如人起屋舍　　非材木得成
　　要先修治地　　次立墙壁柱
　　佛道如大空　　不由一行成
　　执志要坚固　　放心无恋慕
　　过佛如恒沙　　来者不可尽
　　或有次第成　　亦有超越者
　　我今悟未悟　　令至八正道
　　闻辄不再受　　此法由谁造
　　昔吾舍身想　　劫数不以难
　　无师而自觉　　得为一切导
　　导师出现世　　非缘不降神
　　要度未度者　　示现无为城
　　尔时世尊说此颂时。五十六亿恒河沙众生妄断想尽。不复愿乐在俗家业。同时发愿求无上道。
入六道众生品第十五
　　尔时世尊入无量遍观定意。观察众会心怀犹豫。将欲决疑现以真实。即出右脚指蹈此地界。使六趣众生各各显行罗列跱立。尔时世尊告众会者。汝等见此六趣众生不乎。对曰。唯然见之。时彼会中有菩萨名曰自在。得虚空藏无尽法门。神智辩才应对无阂。此贤劫中十六圣子。最大者是。游十方刹施行佛事。即从坐起偏露右臂右膝着地。叉手合掌前白佛言。今如来应供正遍知明行足善逝世间解无上士调御丈夫天人师佛世尊。愿欲闻说六趣众生行业果报。所问微浅愿时发遣。尔时世尊于大众中和颜悦笑。诸佛如来常法。佛不妄笑笑有因缘。若有众生生梵天者。尔时佛微笑。有应作转轮圣王者。佛复微笑。有作狱卒者阎罗王者。时佛亦笑。有受饿鬼身者。佛即时笑。有作畜生王者。佛即亦笑。尔时世尊面门出五色光。普照三千大千刹土。即还摄光从顶上入。即告自在菩萨。汝所问者。乃是如来威神所接。亦是十方诸佛所护。能发此问。今当与汝一一分别诸六趣众生行业因缘。谛听谛听善思念之。唯然世尊。愿乐欲闻。佛告自在菩萨。汝今举目观东方梵天大梵天清净梵天乃至色究竟天。此诸天人先修梵行。皆是佛种修诸功德。以贪福报染着五乐。因缘道果皆受天身。计梵天福称量测度。今当与汝一一说之。满此三千大千刹土转轮圣王七宝导从。所谓七宝者。一者象宝。三十二牙毛色纯白。脚蹑莲花身能飞行。二者马宝。身绀青色髦鬣朱色。身能飞行所至无碍知人心念。三者珠宝。光明彻照遍满虚空。及四天下皆悉遍照。四者轮宝。轮有千辐雕文刻镂视之无厌。此第四无识。五者玉女宝。女中殊妙性行柔和。端正殊妙世之希有。不长不短不白不黑。身作优钵罗莲花香。口作牛头栴檀香。恭肃谦下知圣王志趣。六者典藏宝臣。王须宝时手执神器。用以[戀-心+廾]空泻则成宝取止随王。七者典兵宝。圣王出游须四种兵。王告之曰。吾今欲出巡游国界。速集兵众集我殿前勿令影移。即受王教回身东顾。象兵已集行列在东。回身南眄马兵已集行列在南。回身西顾车兵已集行列在西。回身北望步兵已集行列在北。转轮圣王随意所乘或马或象。或至弗干提郁单曰提拘耶尼提。游行四方足不蹈地。或百岁千岁数千百岁食福自然。计转轮圣王身满四天下。不如帝释身。何以故。帝释所领七宝宫殿玉女眷属。坐七宝殿堂天乐自娱。视东忘西视南忘北。快乐不可言。如彼释身不如第六天王。身有三十相神德自在。随形变化心念则成。所将兵众不可称数。功德福业布施无碍。如六天王等满四天下。不如一大梵天功德广大。典领三千大千刹土。诸梵天众无量无限不可称数。寿命极长过一贤劫其命乃终。尔时世尊告自在菩萨。汝今举目南看是无央数转轮圣王列住南方。转轮圣王功德多少如上所说。五戒十善恭奉贤圣持仙人戒八清净斋。根相连属为人慈愍无伤害心。受业果报其福难量。故得绍继转轮王位。佛告自在菩萨曰。汝今举目西看见师子王列住西面。以常六事跱立不动。毛色纯白胸臆方正皆由先身德行福报。虽受畜身分别善恶。足蹈莲花尘垢不染。终不杀生食肉饮血。师子一吼飞落走伏。斯亦五戒不犯三过故获斯报。虽堕畜生转身成道。佛告自在王菩萨。汝回目北顾视饿鬼七宝宫殿。左右眷属皆食自然甘露法味。虽名在饿鬼皆缘人中积善拥护。亦有神足到诸佛刹。礼敬诸佛禀受正要。可行知行可住知住。感动随时不守常法。游此忍界众善普会。转则成道亦复不久。佛告自在菩萨。汝回目下顾见阎罗王。以五事治化无有阿曲。云何为五。罪人在前即面诘问汝在人间知有佛有法有比丘僧有父有母耶。罪人报曰。实有大王。尔时圣王以偈问曰。
　　杻械铁锁靽　　镬汤热铜柱
　　洋铜热钳叉　　偿对今不久
　　自造因缘本　　报业无人作
　　非父母兄弟　　谁能代受苦
　　我愿出家学　　守戒不妄犯
　　行正法平等　　犹尚日三煮
　　尔时阎罗王以五事问。即敕狱卒随罪轻重付令治之。彼罪人中闻佛法声罪灭福生。还复人身修治清净行。是谓菩萨六趣众生报应如是。自在菩萨礼佛足已还在本位。时彼会中有八千亿众生。不乐处苦堕六趣道。尽发无上寂灭空无去离生死。
转法轮品第十六
