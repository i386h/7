<!-- { "loadSidebar": true } -->
　　尔时座中有菩萨名曰普光。大慈大悲神足自在。好乐深奥功德成就从无央数阿僧祇劫。拯济众生拔苦根本得六神通。所经过处佛事不断。即从坐起偏露右臂右膝着地。叉手合掌前白佛言。既闻如来分别六通无所挂阂遍满十方诸佛世界。假令诸佛正法平等无有差别。今此识法住无所住。六通识法识是一法为若干。若识是一法。如来金色神足道场得游诸佛刹土。为识致身。为身致识。若身致识则无六通。若识致身此名一法无身无识。唯愿世尊。报我此义。佛告普光菩萨。汝所问义。为第一义问。为世俗义问。若俗义问。识法若干无有定相。第一义问。则无身无识。何以故。分别识法自性空寂。无来无去亦无染着。汝问金色。此有为法五阴成就。非自然法非第一义。佛色身法。于第一义则为有失。我今为汝说识相法。菩萨行六通。身识共俱。非识先身后。非身先识后。何以故。相法自然。识不离身身不离识。犹如二牛共一轭。若黑牛前白牛后。则种不成就。若白牛前黑牛后。种亦不成就。非黑牛前白牛后。非白牛前黑牛后。则种成就。神足道果亦复如是。身识共俱无有前后中间。如来色身有前有后有中间。此世俗法非第一义。于虚寂法无有若干。尔时世尊即说颂曰。
　　如来金色体　　三世所奉敬
　　为人作重任　　无上无极尊
　　忉利诸天人　　昼夜散花香
　　梵天及营从　　作乐而娱乐
　　于百由旬内　　遍满虚空界
　　高声称善哉　　佛识不可见
　　无内外中间　　为世愚惑故
　　现有六通法　　过去无数佛
　　光相亦如今　　欲求识法本
　　寂灭不可见　　菩萨六通道
　　现尽无有尽　　出息入息念
　　不着三界有　　观身内外净
　　金色空无著　　识法亦如是
　　无去来现在　　五阴性清净
　　无今身后身　　一一分别相
　　永到安隐处　　识相有六事
　　亦名六障法　　六识所住处
　　生灭不可尽　　犹如水上泡
　　一灭已复生　　识法自然空
　　流驰满诸方　　我本所造行
　　身识二事俱　　独步无等侣
　　说法无上道　　诸法识为本
　　所向随身相　　虽住亦不住
　　教化苦恼者　　眼见前色法
　　识在中间障　　非色来入眼
　　亦不眼就色　　分别此彼法
　　由识知善恶　　识自无识法
　　耳声鼻香别　　六业自生缘
　　故造善恶行　　声不来就耳
　　鼻口意亦尔　　法法相因缘
　　无著空无法　　贤圣八品道
　　三十七行观　　虚空寂然界
　　无相无有愿　　行有白黑报
　　受对识分别　　欲求识实相
　　不见有住处　　庄严佛刹土
　　四等无所畏　　解了诸法空
　　识灭行亦灭　　菩萨成道果
　　无去来今法　　识如幻化道
　　不住于彼此　　识灭归虚空
　　假号无真实　　初入四空定
　　除想无系着　　竖显高法幢
　　演畅识相法　　前识非后识
　　亦不离于识　　三界第一尊
　　乃能究识性　　如人在山顶
　　通达见四远　　分别善恶行
　　天眼通第一　　远见十方界
　　有黠智慧人　　如掌观明珠
　　尔时世尊说此颂时。八十四亿众生。欲得远离六识法相。不乐生死流转五道。发弘誓心住无识地。
善权品第十九
　　尔时座中有菩萨名曰举手。前白佛言。世尊。愿闻菩萨摩诃萨权变无数不可称计。佛言。菩萨摩诃萨常行善权。非此非彼非两中间。随前适化义说句说思惟义。趣庄严佛土六度无极乃至相知灭。方便导引无所挂阂。不自贡高亦无憍慢。容貌端正法服齐整。受前信施非度不舍。光相端严言说清净。为一众生住寿亿劫。留形在后余方教化。如是分身难可思量。所可游化无觉知者。在鬼神界现大神力。亦使彼鬼度化众生。展转相教不失道教。复次权变作佛形像光相炳然。其有睹见及闻所说法。初中竟语安隐快乐。禅定觉道明慧解脱。契经偈经记经授决经。处经出要经。广长经聚经生经广普经。未曾有经现经转经。譬喻经因缘经。随所趣向与说深法解空无我。众生所念各各不同。能令一切入解脱门。譬如众源陂池。五河驶流各各有名。悉归于海便无本名。亦如须弥跱立难动。杂色众鸟往依附止。皆同一色便无本色。菩萨摩诃萨教化众生净佛国土。亦复如是。众生心识所念不同若干思想。能令一切至解脱门想定意灭。便无本念同一解脱。是谓菩萨摩诃萨权变适化不可测量。尔时世尊即说颂曰。
　　譬如田农夫　　选择良美地
　　下种不失时　　溉灌以时节
　　长养苗成就　　不霜虫蝗灾
　　究竟获果实　　收藏无忧畏
　　菩萨真实法　　六度无极田
　　消除悭贪心　　溉以甘露水
　　善权方便道　　明了去就法
　　导引众生类　　得至不灭处
　　生老病烦恼　　烧诸心善根
　　善权方便护　　解了去就法
　　夫人欲出家　　禁戒以为首
　　不着饰好法　　行权菩萨道
　　毕命不惜身　　不犯如毫厘
　　身如草土粪　　随人所爴割
　　忍如安明山　　坚固不可沮
　　护戒方便道　　毁誉无增减
　　出冥在明处　　菩萨善权道
　　现身在人间　　哀愍一切故
　　或现微细形　　出入无挂碍
　　道场诸佛坐　　灭结更不生
　　其有至道场　　结尽永无余
　　亦如大导师　　将诸商贾等
　　入海采珍琦　　珊瑚琥珀珠
　　明月随意宝　　安隐还本国
　　父母诸兄弟　　眷属奴婢使
　　和悦心欢喜　　如定除去想
　　行权菩萨等　　搜求无尽藏
　　了别珍琦妙　　自用璎珞身
　　善权导师长　　六度为妻息
　　四等心覆盖　　尘垢不着心
　　世多愚惑人　　守悭不布施
　　积财千万亿　　称言是我有
　　临欲寿终时　　眼见恶鬼神
　　刀风解其形　　无复出入息
　　贪识随诸恶　　受报甚苦辛
　　将至受罪处　　变悔无所及
　　佛以权智度　　就彼而说法
　　利根自省罪　　悔心不藏匿
　　闻法得度脱　　菩萨善权道
　　如人生便盲　　不识玄黄色
　　遭遇圣巧匠　　疗治以法药
　　昔闻有五色　　青黄赤白黑
　　既得明眼识　　不别青黄赤
　　菩萨善权道　　分别至究竟
　　荡除八难法　　不生亦不灭
　　尔时世尊说此颂已。有百亿居士行善权道。毕竟无为住无住地。
无明品第二十
　　尔时座中有菩萨名曰智清净。分别空无生老病死。淫怒痴多者。淫怒痴少者。分别众生三品差别。于等分中何病最重。所谓重者邪见是。智清净菩萨即从坐起偏袒右肩右膝着地。长跪叉手前白佛言。如来无所著等正觉。无所不知无所不见。过去当来今现在。蚑行喘息人物之类。心所念法。口所言说。身行善恶。甚深禁法威仪戒律。知多知少知重知轻。今我所问。非空非不空。非有非不有。非有空非有有。三聚众生。何者为轻。何者为重。何者现报。何者生报。何者后报。云何想知灭。云何涅槃。云何无余。佛告智清净菩萨。善哉善哉快问斯义。愍诸一切多所饶益。乃能于佛前问平等法。汝还复坐吾当与汝解说句义初中竟品。黑业受黑报。白业受白报。一一分别令汝知之。尔时世尊即说颂曰。
　　如人种果树　　子苦果亦苦
　　为罪得黑报　　经历劫数苦
　　种甘得甘果　　还受甘果报
　　香洁甚香美　　得受清白报
　　如人在池水　　内外清净彻
　　无风无尘秽　　香美得清凉
　　其有众生见　　娱乐不能离
　　佛道清净行　　与彼无有异
　　黑报众生等　　坠堕三涂难
　　高下随駃水　　漂流厄难处
　　当时烦恼苦　　独受无人代
　　破骨入髓脑　　烧煮不可量
　　已至无救狱　　意悟求解脱
　　无明所覆盖　　不见慧光明
　　如人行路迷　　举南以为北
　　终日心不悟　　虽闻亦不信
　　受罪重苦恼　　毒痛加其身
　　久后罪虽毕　　世人所恶贱
　　形体腥臊丑　　如猪卧深溷
　　宛转入镬汤　　死而复更生
　　愚痴本所造　　受报如影响
　　善恶二俱等　　等分众生义
　　无道无偏党　　行亦有高下
　　持戒生天人　　不施福最少
　　抟食畏人见　　惭愧不露出
　　虽有天女众　　音乐不和雅
　　时时出游观　　畏逢神妙天
　　若戒布施具　　甘露衣食至
　　前后伎乐绕　　如月星中明
　　久久出游观　　营从自庄严
　　天乐自然作　　斯由此人间
　　持戒布施具　　福报如影随
　　诸天虽受福　　亦有劫数难
　　临欲命终时　　乃知衰耗法
　　善念转欲微　　当复更受身
　　轮转五道中　　经历无数劫
　　善恶受对时　　不避豪贵贱
　　于中能独拔　　如我释迦文
　　尔时世尊说此偈已。于大众中诸天及人。七万七千亿那由他。皆发无上正真道心。尔时世尊告智清净菩萨曰一生补处菩萨大士。以权方便在卑贱家生。欲得示现除无明结。十月在胎临生之日现无手足。父母睹见谓为是鬼捐弃旷野不使人见。所以者何。菩萨权化欲令愚痴父母眷属睹见道明。其后数月母复怀娠。具满十月生一男儿。端正姝妙世之希有昼生夜死。父母号哭椎胸向天。山神树神何不怜我。先生一子而无手足捐弃旷野。今生一子端正无比状如天神。今复昼生夜死。心肝断绝当复奈何。复经数月母系怀妊。十月具满生一男儿。三头八脚四眼八臂。睹者毛竖。父母眷属舍而欲去。菩萨权现令不得去。父母问曰。为是天耶。为是龙鬼神阿修罗乾闼婆伽楼罗紧那罗摩睺罗伽人与非人耶。尔时所生男儿。即以偈报父母曰。
　　非天夜叉鬼　　须伦迦楼罗
　　为母除愚闇　　权生父母家
　　先无手足子　　亦复是我身
　　朝生若暮死　　八住无上尊
　　我今受形分　　三头八手脚
　　何为舍我去　　经向地狱门
　　地狱众苦备　　十八镬汤沸
　　一一镬汤者　　十六隔子围
　　受苦无量劫　　求出甚为难
　　父母愚惑人　　不识真法性
　　邪见祷神祠　　谓当脱苦难
　　如火焰炽盛　　益以干薪草
　　焚烧善根本　　求灭亦欲难
　　今我还复体　　现本端正形
　　道本心坚固　　修习三通慧
　　从阿僧祇劫　　誓度不度者
　　守戒不失愿　　托生父母家
　　前后舍身命　　其数如微尘
　　所可经历处　　靡不蒙福祐
　　群品若干种　　行迹各不同
　　应与欢悦度　　亦以恐畏化
　　随彼众生念　　令复心所愿
　　众生病非一　　投以甘露药
　　趣使入道捡　　不令入邪径
　　诸天受福乐　　甘露除病乐
　　不违圣教乐　　解脱涅槃乐
