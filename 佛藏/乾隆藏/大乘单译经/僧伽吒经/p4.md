<!-- { "loadSidebar": true } -->
　　尔时仙人告彼人言。乃往古昔无数阿僧祇劫。时有国王名曰净月。如法治世。善男子。时净月王。生一太子。时净月王。召诸占相婆罗门等。而问之言。今此童子有何等相。尔时相师白大王言。今此太子有不祥相。生此太子必有不祥。大王问言汝何所说。相师白言。如是太子若至七岁当害父母。王时答言。宁当杀我。不杀我子。人身难得。于无量劫修行乃得人身。不应以此身而杀人物。尔时太子始生一月如一岁儿。王知太子当杀我身。时净月王舍位与子。作如是言。汝治国事。一切财物自在随意。如法治世勿为非法。既授位已。时净月王于其国内。不复行于王之教令。尔时无量亿大臣。至净月王所。白言大王。何故不行王之教令。大王答言。我无量劫常为王事心无厌足。我已厌矣舍之修行。尔时太子未经多时。并杀父母集五逆罪。善男子。我亦忆念往昔之时。既杀王已愁悲啼泣自责悔过。尔时我以大悲之心为彼说法彼闻法已逆罪消灭。问言。当于尔时说何等法。答言。尔时演说僧伽吒法门。若闻此法。当至阿耨多罗三藐三菩提。灭一切罪烦恼伏息。汝今谛听。当为汝说。令汝闻已速得解脱。闻四句偈令不中阙。尽一切恶得须陀洹。然后布施远离诸苦。受苦众生令得解脱。怖畏众生令得远离。尔时彼人合掌顶礼。赞言。善哉善哉。真善知识。善能除灭诸不善业。善说僧伽吒法门。善哉闻者。尔时虚空中万二千天子。至大仙所。合掌顶礼。白如是言。大仙忆念几时事耶。复有四龙王。十八千亿夜叉王。头面礼敬白大仙言。忆念几时事耶。大仙答言。我忆念百千亿阿僧祇劫。问大仙言。以何善根忆尔许事。答言。以曾听受僧伽吒法门。在彼众中闻此法门发净信者。皆得授阿耨多罗三藐三菩提记。若人造作五逆之罪。闻此法门须臾之间。悉能除灭无量百千亿劫。闭恶道门开生天道。于此法门闻四句偈功德如是。况复书写读诵。供养华香幡盖。恭敬尊重。合掌礼拜一言赞善。如是功德不可思议。尔时一切勇菩提萨埵白佛言。世尊。云何合掌得功德等。谁读此经一合掌礼。佛告一切勇。善男子。若人造作五逆之罪。若教人作若随喜作。于此法门闻四句偈。合掌净信能灭五逆。何况有人。于此法门具足书写读诵供养如此功德多彼无量。善男子。譬如阿那婆达多池日光不照。从彼池中出五大河。一切勇。于意云何。颇有人能数此五大河水渧数不。一切勇言。不也世尊。佛告一切勇菩提萨埵。善男子。闻此法门善根亦复如是。百千万劫数不可尽。一切勇。于意云何。须臾得闻如是法门。是难有不。一切勇言。难有世尊。佛告一切勇。于此法门能生信者复难于彼。譬如阿那婆达多池出五大河。如是五河水之渧数。数不可尽。一切勇菩提萨埵摩诃萨埵白佛言。世尊。何等名为五大河也。佛告一切勇菩提萨埵。五大河者所谓恒伽河。私陀河。博叉河。耶牟那河。月分河。是五大河悉皆入海。此五大河。一河各有五百小河。以为眷属。一切勇。复有五大河。在虚空中。一河各有一千小河。以为眷属。一切勇菩提萨埵白佛言。世尊。何等是五河有千眷属。佛告一切勇菩提萨埵。第一河者名须陀罗有千眷属。第二河者名曰膻佉有千眷属。第三河者名婆呵帝有千眷属。第四河者名质多斯那有千眷属。第五河者名曰法盖有千眷属。一切勇。是名五大河有千眷属。一切勇。是五大河利益阎浮提。时时降雨增长华果。于阎浮提雨清净水增长苗稼。一切勇。如护世天安乐阎浮提波(提波渚也)。此经亦尔。利益安乐阎浮提波。一切众生如三十三天。一切勇菩提萨埵白佛言。世尊。何等是三十三天。佛告一切勇菩提萨埵言。释迦提婆之所住处。是三十三天。一切勇。彼三十三天作如是语。若有众生口行善语者。彼人功德不可数知。若有众生行口恶者。彼堕地狱饿鬼畜生不可数知。众生堕于地狱畜生饿鬼受大苦恼。时彼众生无救护者。于三恶趣独受剧苦。口行恶者是恶知识。口行善语是善知识。若见善知识则见如来。若见如来则灭一切不善之法。一切勇。如护世天为阎浮提波而作利益。一切勇。此经亦如是。于阎浮提波而作佛事。若不闻此法门者。不能至阿耨多罗三藐三菩提。不能转法轮。不能击法鼓。不能坐于师子法座。不能入于涅槃之界。不能成就无边光明。如是如是。一切勇。不闻如是法门。不能坐于菩提树下。时一切勇菩提萨埵摩诃萨埵白佛言。世尊。我有少疑欲问世尊。佛告一切勇。随汝所问。当断汝疑。一切勇白佛言。世尊。尔时仙人。度彼五逆人。令住不退地者。是何人也。佛告一切勇菩提萨埵。善男子。汝今谛听。如来所说微细难知。此僧伽吒法门。示仙人像。如此法门能示佛身。如恒河中处处见沙。此法亦尔。自作示现为人说法。唯佛如来量与佛等。此法如是与佛平等。有此法处常有诸佛。尔时世尊复告一切勇菩提萨埵。善男子。我念往昔九十九阿僧祇劫。尔时有佛号曰宝上如来。次第有十二亿佛。皆号宝上。我于尔时名曰净月。行大布施。时十二亿如来。我悉供养。以衣服卧具饮食汤药。香花灯明一切乐具。悉以供养。彼诸如来。不为我授阿耨多罗三藐三菩提记。一切勇。我念往昔。有十八亿如来出兴于世。皆号宝明。我于尔时名曰龙正。行大布施。以香花璎珞供养彼佛。彼诸如来。亦不授我阿耨多罗三藐三菩提记。一切勇。我念往昔。有二十亿佛出兴于世。皆号式弃如来应供正遍知。我于尔时行大布施。以诸乐具供养彼佛。彼诸如来。亦不授我阿耨多罗三藐三菩提记。一切勇。我念往昔。有二十亿诸佛出兴于世。皆号迦叶。我于尔时行大布施。以诸香华幡盖衣服一切乐具。供养彼佛。彼诸如来。亦不授我阿耨多罗三藐三菩提记。一切勇。我念往昔。有十六亿诸佛如来出兴于世。皆号净光。我于尔时作大长者子。行大布施舍一切物。彼十六亿诸佛如来。我悉供养。以香花幡盖衣服卧具食饮汤药。亦不授我阿耨多罗三藐三菩提记。一切勇。我念往昔。九十五亿诸佛如来出兴于世。皆号释迦牟尼应供正遍知。我于尔时作大国王如法治世。彼九十五亿释迦如来。我悉供养。以香花幡盖饮食衣服卧具汤药一切乐具。亦不授我阿耨多罗三藐三菩提记。一切勇。我念往昔。有九亿佛出兴于世。皆号迦罗迦鸠村陀如来应供正遍知。我于尔时作婆罗门子。巨富无量行一切施。以诸香花幡盖衣服卧具饮食一切乐具。供养诸佛。彼诸如来。亦不授我阿耨多罗三藐三菩提记。一切勇。我念往昔。有十八亿如来出兴于世。皆号迦那伽牟尼如来应供正遍知。我于尔时行大布施。彼诸如来我悉供养。以香华幡盖衣服卧具。饮食汤药一切乐具供养。彼诸如来。亦不授我阿耨多罗三藐三菩提记。一切勇。我念往昔。有十三亿诸佛如来出兴于世。皆号光明德如来应正遍知。我悉供养。以诸花香幡盖衣服卧具饮食一切乐具。供养尊重。彼诸如来。亦不授我阿耨多罗三藐三菩提记。一切勇。我念往昔。二十五亿诸佛如来出兴于世皆号弗沙如来应正遍知。我于尔时出家作沙门行。如法供养以诸香华璎珞幡盖。衣服卧具饮食一切乐具。尊重赞叹。彼诸如来。亦不授我阿耨多罗三藐三菩提记。一切勇。我念往昔。有十二亿诸佛如来出兴于世。皆号毗婆施如来应正遍知。彼诸如来我悉供养。以花香幡盖衣服饮食卧具汤药一切乐具。悉以供养。我时出家。彼诸如来亦不授我阿耨多罗三藐三菩提记。最后毗婆施如来说此法门。阎浮提众生闻已。于虚空中即雨七宝。尔时阎浮提众生悉无贫穷。我于尔时。亦不得授阿耨多罗三藐三菩提记。但闻空声而告我言。汝不久当得受阿耨多罗三藐三菩提记。一切勇菩提萨埵。白佛言。世尊。经于几时。得授阿耨多罗三藐三菩提记。佛告一切勇菩提萨埵言。谛听善男子。过九十二亿阿僧祇劫。有佛出世。号然灯如来应正遍知。我于尔时作摩那婆子。名曰弥伽(弥伽者魏言云)。于燃灯佛所。作摩那婆。修清净行。我见彼佛。以七茎青莲花。供养然灯如来。以此善根。回向阿耨多罗三藐三菩提。尔时然灯如来即授我记。摩那婆。未来过阿僧祇劫当得作佛。号释迦牟尼如来应正遍知。一切勇。我于尔时闻授记声。踊身虚空高十二多罗。住虚空中得无生法忍。无量阿僧祇劫所修净行。与六波罗蜜相应。一切善根悉皆现前。如视掌中庵摩罗果。一切勇。我于尔时。令无量百千亿众生住于善法。一切勇。况今我成阿耨多罗三藐三菩提。利益众生。我观众生以何应度。随其方便为其说法。若为诸天现作天身而为说法。若在龙宫示作龙身而为说法。于夜叉中示夜叉身而为说法。于饿鬼中作饿鬼身而为说法。若为人道示作人身而为说法。应以佛身而受化者。示作佛身而为说法。应以菩提萨埵身而受化者。示菩提萨埵身为之说法。我观众生以何应度。如是如是。为众生现随应说法。一切勇。我为众生演说诸法有多方便。何以故。一切勇。具足善根众生得闻此法。一切善根悉得增长。悭者布施。无福德者修行福德。自利利他修于念死。彼闻法故作此善根。以听法故过去善根亦得增明。彼得长夜利益安乐一切天人。一切勇。如是法门一经于耳。得生无量功德。一切勇。尔时众生各相谓言。更有余善法修行得阿耨多罗三藐三菩提不。善众生言。有法布施修行。口说善语。如是等法得善果报至无上道。愚痴之人作如是言。无法无施。无善恶果。无口善报。彼愚痴人得大罪报。展转堕于恶道之中。于八大劫堕于地狱受大苦报。十六劫中堕阿修罗。九千劫中生堕鬼神。十二劫堕饿鬼中受饿鬼苦。万四千劫生处喑哑。万六千劫母胎肠堕。万二千劫生作肉搏。万一千劫生处目盲。彼诸父母作如是言。我所生子虚受勤苦九月护胎。饥渴寒热诸苦具受。而不得子报恩之力。一切勇。如是如是。谤法众生堕于地狱畜生饿鬼。临命终时为忧恼箭射之而去。一切勇。口善语者作如是言。有法有施。有善恶业果报。彼人以是善根因缘。二十五劫生郁单曰。二十五劫生三十三天受诸天乐。从天命终生郁单曰。不入母胎目见百千世界。悉名安乐。见一切国土诸佛。不移本处成三菩提。一切勇。如此法门有大神力。能发清净信心。不生边地具清净戒。一切勇。复有众生作如是言。如来昼夜度诸众生。而众生界犹不尽耶。无量众生愿于菩提。无量众生生于天上。无量众生入般涅槃。何因缘故而不尽耶。时诸外道婆罗门等作如是语。我当问难沙门瞿昙如是之义。尔时有九十四亿诸外道婆罗门等。来诣王舍城。尔时世尊熙然微笑。尔时弥帝隶菩提萨埵(弥帝隶者魏云慈也)。从座而起顶礼佛足。向佛合掌。白佛言。世尊。何因缘故如来微笑。若无因缘。如来终不现希有事。愿世尊说。何故现笑。佛告弥帝隶菩提萨埵。善男子。汝今谛听。当为汝说。弥帝隶。今日王舍城必有大众集会。弥帝隶菩提萨埵白佛言。世尊。何众集会。为天龙夜叉若人非人。佛告弥帝隶菩提萨埵。善男子。此诸天龙夜叉等悉来集会。复有八万四千诸婆罗门。九千亿诸尼干子。来欲谈论。我悉降伏诸婆罗门为其说法。皆发阿耨多罗三藐三菩提心。九千亿尼揵陀。皆得须驴多波帝(魏言逆流)。万八千亿龙王悉来集会。闻我说法悉发阿耨多罗三藐三菩提心。六万亿净居天子亦来集会。复有三万亿恶魔及其眷属亦来集会。有万二千阿修罗王悉来集会。五百大王及诸眷属悉来集会听我说法。既闻法已。皆发阿耨多罗三藐三菩提心。尔时弥帝隶菩提萨埵。从坐而起顶礼佛足。右绕三匝即没不现。尔时一切勇菩提萨埵摩诃萨埵。从坐而起偏袒右肩。右膝着地向佛合掌。白佛言。世尊。彼五百国王名字何等。佛告一切勇。谛听善男子。一名欢喜王。二名善欢喜王。三名忧波难陀王。四名胜踊王。五名梵将军王。六名梵响王。七名善见王。八名善欢喜王。九名欢喜将军王。十名欢喜正王。十一名频婆娑罗王。十二名波斯那王。十三名增长王。如是等有五百大王。一一大王有千亿眷属。皆发阿耨多罗三藐三菩提心。唯除增长王。从于东方有三万亿菩提萨埵俱来集会。从于南方有五万亿菩提萨埵俱来集会。从于西方有六万亿菩提萨埵俱来集会。从于北方有八万亿菩提萨埵俱来集会。从于下方有九万亿菩提萨埵俱来集会。从于上方有百千亿菩提萨埵俱来集会。彼诸菩提萨埵悉住十地。一切皆诣王舍大城至如来所。于阿耨多罗三藐三菩提得不退转。
