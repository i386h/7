<!-- { "loadSidebar": true } -->
　　佛言我今说如来降伏炽然大魔军智炬转法轮神变加护印法先屈右手头指拄大指头侧节。舒三指而掩心次屈左手大指于掌中微拳。四指如莲华叶。以左大指。拄右大指。结跏趺坐兴慈悲心安住寂静。然后乃作此。印已即能转大法轮。当此之时三千大千世界。决定六种震动。诸佛菩萨皆以慈眼观持咒人。大力金刚神虚空明仙常来随从。四天神王在四面立。而为拥护昼夜侍卫。若转法轮时一切如来而为加护。摧灭魔军无诸障碍。其持咒人能见世转法轮。坐菩提道场众所尊重。其有功德亦如诸佛菩萨转大法轮。身清净心清净怜愍一切众生。然后作此咒印。作此法时。先颦其两眉合其口齐其上下齿。观如来实相心念转法轮。作此法已。能破一切魔王及诸障碍者。能然大法炬建大法幢。击大法鼓鸣大法蠡。能师子大吼增长功德。即当与八十亿恒河沙诸小咒力等无有异。一切诸佛赞言善哉并为授记。咒曰。
　　唵萨婆呾他伽多(一)三摩耶(二)摩尼跋社嚟(三)吽吽(四)
　　第九得胜印法(梵名阿波罗至多母达罗)
　　佛言我今说胜印法应以右手头指。拄大拇指头。侧舒余三指。左手亦然。后复以左手重于右手上。当于脐上面作嗔相自观己身。以右脚安左髀上。令右脚拇指拄地。以眼斜顾诵咒作印。作是法已即能降伏一切魔军而得强胜。摧诸毗那夜迦能隐其形一切有情及诸药叉罗刹等不能得见。一切怨敌不能为害。能破一切地狱饿鬼傍生等苦。离诸恶业及贪嗔痴。其作法人获福如是。于一切处常得尊胜。所作事业永无障难。离诸病苦速得菩提。十方诸天皆为拥护。即说咒曰。
　　唵萨婆呾他揭多(一)社耶微社耶(二)阿尔多跋阇梨(三)吽吽。
　　第十如来轮印法(此名一切诸佛转轮圣王母达罗亦是十方一切诸佛母达罗)
　　佛言我今说如来印法应先拳其右手四指压拇指上。然后微拳。左手似握物相。覆重右手上。手面向下按之。此名如来印。法一切如来悉皆随喜。作是印已如恒河沙百千万俱胝如来咸皆欢喜。令受持者所有上愿悉皆成就。恒见诸佛转大法轮得仙人围绕。一切咒法及手印坛法恒得现前。十方诸天昼夜拥护。即说咒曰。
　　唵萨婆呾他伽多(一)达摩驮都(二)摩诃摩尼(三)誐佉梨(顶义四)曷啰曷啰吽吽[打-丁+(姊-女)](五)
　　重咒曰。
　　唵萨婆怛他揭多三末耶末尼拔折罗(二合)吽。
　　一切如来宝三末耶金刚母印(元阙咒本)
　　第十一金刚手菩萨印。
　　佛言我今说转轮王印法。应以右手拇指与无名指相拄。左手亦然。复以右手中指与左手中指相钩。复以右手头指与左手头指相拄。仍舒其左右小指。右肘遍稍举上。左肘遍稍垂下。恒看左肘展其左脚。以右脚安左脚上。作怒目嗔相。衔其下唇。喉中发声云。吽心念执金刚神。并诵其咒。作此法已。三十三天所有诸天。皆悉战惧宫殿震动。药叉罗刹及鬼神毒龙毗那夜迦等。皆悉伏面于地口称救护没灭消散。执金刚神常为喜悦。所愿成就获福无量。便得为明仙主。其作法时香汤沐浴。着鲜净衣以香涂身。一切如来共观此印坛场之中。所有诸神皆大欢悦。咒曰。
　　唵萨婆呾他伽多(一)摩诃跋阇罗(二)阿婆(二合)阎驮啰驮啰(我义三)吽吽[打-丁+(姊-女)]。
　　第十二真多摩尼金刚菩萨咒。
　　佛言印同前。唯开其二手头指不相拄结跏趺坐。以印当心发大慈悲。净目瞻视心专念咒。口出善言所愿成就。执金刚菩萨甚大欢喜护念如此咒曰。
　　唵杜嚧杜嚧(一)摩尼摩尼(二)摩诃摩尼费拄(丁庾切)多摩尼(三)萨婆诃(四)
　　第十三四天王印咒。
　　佛言应以右手叉腰。举其头指。以左手小指压其拇指。竖余三指安于脐上。其持咒人应作嗔相。注睛而视。诵咒曰。
　　唵嚧迦(一)波唎低(二)社耶社耶吽(三)
　　第十四吉祥天女印法(梵云施罗地缚印)
　　佛言应先舒其两臂。然后合其两手掌相着。并二大指相去一寸许。微曲二头指如钩。以三余指两两相拟如莲华形。作此法时心所乐者皆如愿。即说咒曰。
　　唵毗摩罗(一)孽筏底(二)三婆啰(三)吽(四)
　　第十五饷弃尼印法。
　　佛言举其左手微拳四指舒右头指覆其左手。置左膝上作怒目相。稍前曲身。诵此咒曰。
　　唵砀瑟里尼(一)味萨罗吽。
　　女使者印法杜池印。
　　第十六大笑女使者印法。
　　佛言舒举左手臂。臂肘及肩向上斜努掩两奶闲。复低右手掩左手上。引颈向前。微曲其身。诵咒曰。
　　唵阿竭儞摩耶(一)恒地啰闻遮吒(二)阿萨尼信儞(三)吽。
　　第十七住坛诸神等印法。
　　佛言我今说住坛诸神等法。仰交两腕以十指相钩。掩于脐上。立地以右脚踏左脚横向左斜踏地上诵此咒曰。
　　唵三漫多迦罗(边义一)钵里布啰尼(圆满义二)驮迦驮迦吽[打-丁+(姊-女)](三)
　　第十八莲华印法。
　　佛言我今当说莲华齿天女印法。应微拳左右手掌相著作莲华相。以近左耳上。然后渐渐印向下近于心左而住。诵此咒曰。
　　唵娑婆罗罗(一)比萨罗吽吽(二)
　　此莲华印坛中所有一切画莲华者。皆以此印印拄华上。有着瓶者亦印瓶上。
　　第十九根本印法。
　　尔时执金刚菩萨。白佛言世尊。云何根本印。云何心印。云何随心印。唯愿世尊为我演说。佛言根本印者。以右手头指。与拇指相拄。以头指甲掏大指甲侧。左手亦尔。二手合掌当心。然后稍屈左右中指。令两头相拄。复展左右无名指亦令两相拄。各舒左右小指。作此印时应诵上说根本咒。作此印咒请四天王即得速来最胜拥护。
　　第二十心印法。
　　佛言心印者以右手拇指与无名指相拄。舒余三指掩于心上。复以左手拇指与小指拄舒。余三指覆膝上。指面向下平直展之。名为安慰手。当说如上所说心咒。
　　第二十一随心印法。
　　佛言随心印者。以右手拇指与无名指相拄。舒余三指仰安膝上。复以左手拇指与小指相捻。舒余三指以掩于心。又右手大指捻无名指端仰横当心。展舒三指。左手仰于左膝上。屈拇指一节余悉展之。作此印已所愿者速得成就。一切恶业自然消灭。此印能成无上正觉。若复有人随所在处结是三印。当知此地如有佛塔全身舍利。持是法者十方一切诸天护世四天王应当供养如来舍利塔等无有异也。一一印法所有功德说无穷尽。作一法时则得以诸香华旛盖涂香粖香衣服璎珞雨诸七宝百味饮食汤药卧具。供养无量无边恒沙诸佛。便与如来同一法会。得佛授记赞言善哉。诸佛如来皆来问讯慈眼视之。执金刚菩萨四天王等。与其眷属昼夜卫护。当知此地则为是塔。若有众生住此地者。决定当得不退转位。是故执金刚菩萨。若善男子善女人苾刍苾刍尼优婆塞优婆夷。应生尊重心常赞诵受持书写供养。获福无量。成就诸戒成就大精进。大忍辱成就大禅定。成就大檀那成就大智慧。成就洪流功德。成就六波罗蜜。若有得此陀罗尼咒印坛场法者获福如是佛说是经已。一切大众皆大欢喜信受奉行。

 
