<!-- { "loadSidebar": true } -->
　　尔时无所有菩萨摩诃萨。告海姊妹言。过阿僧祇百千劫中。彼时有劫名曰法宝开敷。于彼劫中满足五百诸佛出世。时有一佛最初出世。名难降幢如来应供正遍知明行足善逝世间解无上士调御丈夫天人师佛世尊。于彼时中亦复多有众生。住于烦恼浊中业障所覆。烦恼增上。贪欲恚痴诸恼增上。含毒所恼。善女人。
　　尔时彼难降幢佛如来应供正遍知。我于尔时亦如是问。彼佛如来亦如是解释。如今世尊释迦牟尼如来应正遍知之所解释。善女人。如是次第五千诸佛。亦如是问如此法本。彼诸世尊亦复为我如是解说。如今世尊释迦牟尼。诸释中王为我解说。善姊。汝今安意。善姊。我从今已于未来世。当于无量阿僧祇数诸佛世尊。亦当如是问此法本。所有如是诸佛刹中。亦有诸浊烦恼众生。或有少者。或复倍多有烦恼者。
　　尔时无所有菩萨摩诃萨说此语时。于刹那顷。彼摩伽陀主频婆娑罗王。有大势力四兵围绕次第渐行。寻彼诸女所行之处来诣佛所。到佛所已顶礼佛足却住一面。佛慰劳已随所敷具而就其坐。彼诸大众亦皆而坐。时频婆娑罗王白佛言。世尊。我有少女与众侍女。出游园林久乃不还。后于园中求觅不得。又闻有说向世尊所。今于此众我复不见。佛告大王。今会当见。王言。世尊。我今未见。佛言。大王。汝今可问无所有菩萨。当示王处。王言。世尊。其无所有菩萨。何者是也。于时世尊。告无所有菩萨言。汝无所有。汝今应报频婆娑罗王。所问诸女行来之处令此众知。
　　尔时无所有菩萨。以不现身。告频婆娑罗王及大众言。大王当知。彼诸女等在此众中。王言大士。我但闻声不见汝形。菩萨告言大王。今者所有诸女闻我名已。一一妇女至于树下。皆取我身随意娱乐。我取身已皆舍女身受丈夫身。彼等诸女既取我身。成丈夫身。我则无身然无所有菩萨。告彼诸女丈夫身者言。汝善男子。各各示现自身之德。尔时诸女得男身者共集一处。具丈夫相端正可喜。作如是言。我等今者舍于女身已。成如是丈夫之身。尔时频婆娑罗王。及诸大众生疑不信。
　　尔时无所有菩萨。复作是言。大王何故及诸人众犹怀疑惑。王今于佛岂不可信。若可信者如来现前。王今宜问。此善男子。如是所说有异不耶。
　　尔时频婆娑罗王白佛言。世尊。如是如是。如虚空声所说以不。而不见身。尔时佛告频婆娑罗王言。如是如是。大王。皆悉如此菩萨所说。大王。今者宜信此语莫生疑惑。王闻是语即起合掌。三称善哉白言。世尊。是谁神力。为是菩萨无所有力。为当是佛威神之力。佛告王言。大王。当知此是诸女往昔愿力。彼于往昔于多千佛。教此诸女种诸善根发菩提心。诸佛法中而得成就。故今我所得满其愿。大王。有诸女人于未来世。亦更教化无量诸女得转女身。
　　尔时佛告无所有菩萨言。善男子。汝今可为于此众人。令此诸女各复本身。尔时无所有菩萨作如是言。如我实说。我于无量无边妇女。令转女身得丈夫身。皆是实故。此等众生还复女身。说是语时多有妇女于彼丈夫前有如是形。有如是色如是行住。还复如先所向来者。彼等各各相共言说如前无异。彼时诸女及频婆娑罗王等生希有心。云何诸女已转女身。今已还复女人身耶。此诸女人为是实身为当化起。佛言。大王。此等妇女非实非化。所以者何。大王。此善男子。于往昔时有如是愿。若诸妇人见我身者。彼见我身即发是愿求转女身。彼诸妇人所有夫主。更取余妇还复如是。不增不减如前妇身。可爱端正不相离别。
　　尔时频婆娑罗王而白佛言。希有世尊。诸菩萨摩诃萨等。能有如是神通善根。世尊。一切诸法不可思议。众生果报不可思议。得禅定者定之境界不可思议。佛言。如是如是。大王。如是如是。大王。此有三种不可思议。何者为三。业幻量幻(梵本少一句)。此善男子。已觉诸幻已证已触。此善男子。即是幻师。是故此等不可取量。
　　尔时世尊令彼大众以无所有和合法义。教化言说令得欢喜。令得威神增长教化。令欢喜已劝言汝等。各自知时还其所至。时诸人众各还本处。其去未久。有一菩萨名曰生疑。而白佛言。世尊。其无所有菩萨。能为此等众生。以神通化还令如旧。而不令彼诸众生等有爱别离。世尊。此等当作何等利益。佛告生疑菩萨言。善男子。此诸人等所在之处。共此诸女曾转根者。语言饮食共相娱乐游行戏乐。种种诸事种种方便。于彼时处令此众人。于菩提中令得发心近佛法中。何以故。善男子。此无所有菩萨。已于往昔诸如来所。以一切乐具供养尊重。种诸善根皆已具足。发如是愿。是故满愿满分别意。此善男子。如是教化成熟众生。教令入于义文字中。所有法体无生之处。无成就处令入令觉。如是教中不令有失。令得成就于佛法故。善男子。此无所有菩萨。教化众生于彼中者。无一众生当向恶趣。无一众生于所教师。过去佛土而不中生。善男子。彼诸众生还当如是成就菩提。亦如今者无所有菩萨所成就者。
　　尔时生疑菩萨从佛世尊闻善说已除诸疑惑。而说偈言。
　　众生闻以得　　于中方便学
　　如是健修习　　名无所有者
　　纯直心柔和　　软意无嫉妒
　　亦无有怯弱　　名无所有者
　　多文字和合　　复说如是义
　　所有无可见　　亦当无所触
　　无二不可取　　无余不可见
　　不可说而说　　法教无有比
　　尔时阇那那修多女告生疑菩萨言。善男子。汝承谁力能说此偈。彼即答言。我身如是知无所有菩萨身中从出是声。善姊当知。今此偈声非我身出。尔时阇那那修多女而白佛言。希有世尊。是无所有菩萨。乃至能得不思议法。皆已具足。能以种种方便开示。彼无所有之处说法。佛告彼言。如是如是。善女人。如汝所说。
　　尔时两时无有出生菩萨而白佛言。世尊。我能辩说无所有所问修多罗。佛言。两时无有出生菩萨。汝今为辩说诸菩萨摩诃萨境界广境界。无碍无可得。无边无畔际。发起多闻与利益故。以善巧智。如诸菩萨摩诃萨。为自境界增长。无著无可得处。无边无畔际处。诸多闻利益。欲于善巧方便法中。教令建立开现处故。当速成就菩提道故。
　　尔时两时无有出生菩萨摩诃萨。而说偈言。
　　善说此经已　　正念入禅定
　　当觉一切法　　显示此经典
　　令觉一切义　　及如文字等
　　所有修多罗　　诸佛之所说
　　显现一切义　　彼此皆相见
　　无量不思议　　皆经善说处
　　此经法知已　　庄严义文字
　　诸法无缺少　　一切不思议
　　阴界诸入等　　当得方便智
　　随顺十二缘　　一切声一声
　　一声一切声　　诸声等和合
　　于此经觉悟　　所有诸心者
　　众生所思觉　　计我所思者
　　一切心所因　　一切皆能知
　　是等诸思觉　　彼无有思处
　　于此经觉悟　　亦无有思者
　　于自及与他　　一切悉能知
　　如心所转行　　照诸法如镜
　　说此修多罗　　于彼此等见
　　彼等还觉此　　一切非为一
　　不见别多说　　一切文句离
　　若见于此经　　彼为众生说
　　众生非此彼　　令彼众生脱
　　住着不动处　　知一切虚妄
　　以虚妄为说　　既知虚妄已
　　不着虚妄中　　无有所生道
　　诸佛见一切　　于此无不觉
　　能觉此经者　　一切功业处
　　咒术医方智　　及时智所生
　　皆此经觉悟　　一切一切智
　　所有不可数　　彼一切次第
　　于此经悉知　　一切见舍已
　　众生所迷惑　　若知于此经
　　不着彼名字　　众生著令脱
　　彼相所覆者　　此经威力故
　　于中得实证　　若学此经者
　　彼得一切报　　天上及人中
　　一切功德具　　此是教师法
　　此即是父母　　和上阿阇梨
　　亦是善知识　　此知足少欲
　　具足诸头陀　　此所修资财
　　皆为彼当作　　若有大众生
　　欲说多种法　　应当学此经
　　学一切法处　　若有大众生
　　欲说多种法　　彼应学此经
　　一切法持处　　生处皆当得
　　少病长寿命　　常得诸禅定
　　随顺此经已　　身常受安乐
　　心亦得常乐　　若能证此经
　　口业悉具足　　如是差别法
　　彼当得随顺　　若能证此经
　　即总持诸经　　若能如是证
　　如此经中说　　彼等皆知经
　　诸佛有所说　　所有诸文字
　　所说诸法者　　若闻于此经
　　则离于文字　　诸法离文字
　　以文字说法　　文字非是法
　　文字非非法　　彼等于此经
　　住于菩提中　　彼等于此求
　　世间最名闻
　　尔时两时无有出生菩萨说此偈已。顶礼世尊右绕三匝。即于佛前没而不现。
　　尔时众中有一菩萨名无所续。而白佛言。世尊。此两时无有出生菩萨。从何而来。佛言。从如所来还如是去。彼菩萨言。世尊。彼云何来。复云何去。佛言。如影幻梦焰响虚空。及与空无相无愿无作。离欲寂灭无实无像。如是等聚分别遣来。汝今语我生于一切。一切众生。一切菩萨。一切诸佛。亦如影幻梦阳焰响虚空。及空无相无愿无作。离欲寂灭涅槃无实。彼等所有一切果报。及彼名字。彼等皆是我等所为。彼等及我一切。非一非二。非多非少。亦非有物不可闻。不共具足。无有能见者。无能知者。无能闻者。是故汝等从我等听。信解思惟欢喜称善。彼等无量阿僧祇数。行无实已皆不可得。汝等亦不可得。汝等莫以虚妄诽谤我等。莫毁呰我。我等既无。有物无相。无有处所。为他何假须说宁不说胜。若有说者。彼还是如彼。此还是如此。如是遣如遣。如是说已如是来。尔时大众得闻如是句义已。无色心。无出入息。无物染着。彼等于世尊所。一切乐具皆悉遍满。彼等得本念已。作如是言。此是本性体真实。无所有。无可证。无所识。如是知已。无知故。如是如是。彼从何处有。不可作名字。
　　尔时于上虚空。有无价宝遍满其间。有菩萨名灭及无出生菩萨。白佛言。世尊。是何瑞相。此无价宝遍满虚空。佛言。善男子等。有若干菩萨等。闻此无所可证法门得出离已。皆悉已得无生法忍。故现此相。
　　尔时彼诸一切大众。皆白佛言。希有世尊。善巧能学巧方便智。为欲解脱诸众生故。世尊。乃能知此一切无动空无所有。无有众生本性寂静。然今如来为诸众生。辩说诸法一切如影。而能勤劳教化众生。佛言。如是如是。诸善男子。如汝所说。诸善男子。若无辩说。云何能知影像幻梦阳焰响声及与虚空无相无愿无作离欲涅槃之法。而为虚妄影像等法。
