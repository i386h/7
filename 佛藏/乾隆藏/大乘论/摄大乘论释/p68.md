<!-- { "loadSidebar": true } -->
　　释曰。复有余经中说常住法是佛法。乃至无染法是佛法等者。此中说意今当显示。常住者。谓法身以此法故说为常住法。断灭法证见法不污法者。此等为显出离一切障染真如。以此法故说不污法。前不说作业差别是故今显示。菩萨三摩提业此中菩萨依止三摩提故得修诸波罗蜜。亦以依止三摩提故成熟众生。由神通故摄引令入。亦依止三摩提力清净佛刹亦尔。若心得自在即随所欲令世界成金等。如是等由三摩提力故。出生佛法是名为业。释增上心学竟。
释增上慧学胜相胜语第八之一
　　论曰。如是已说增上心学胜相。增上慧学胜相云何可见。谓无分别智。若自性。若依止。若因缘。若所缘。若相貌若建立。若释难若住持。若伴类若果报。若津液若出离。若至究竟若方便。无分别后得等功德。若差别若无分别智譬喻。若无功用作所应作若甚深等。此是无分别智。增上慧差别应知。
　　释曰。今当说增上慧学胜相。此中显无分别智是增上慧。此智复有三种。一方便无分别即是寻思。二无分别。三后得。于中求欲智是初增上慧。自内智是第二增上慧。摄持智是第三增上慧。于中唯成就无分别智为正体。由于寻思因智即是彼果故。由于后得果智即是彼因故。若此智成就前后二智即得成就。今应先释无分别智自性。自性即是体相。诸菩萨无分别智自性。应须离五种相今当说。
　　论曰。此无分别智自性离五种相。离非思惟故。离过觉观地故。离灭受想定故。离色自性故。离计度真实义种种相故。离此等五种相。是无分别智应知。
　　释曰。五种相中。若不作意是无分别者。则重睡耽淫极醉等应是无分别智。复次若过觉观地是无分别者。则二禅已上皆应是无分别知。若尔世间人亦应得无分别智。复次若心及心法不行故。是无分别智者。住灭受想定等应是无分别智。此智不成。何以故。以住灭定等时无有心故。复次若智体性如色者。如色顽钝无知。智亦如是顽钝无知。复次若于真实义中。取种种相是无分别者。此取即是分别。以分别言此是真实故。若智离此五种相缘真实义。于真实义中。若不起种种相言。此是真实此是无分别智相故。缘真实义时。如眼识缘色无种种相此是其义。
　　论曰。此中为成立。如所说无分别智故说偈。
　　诸菩萨自性　　出离五种相
　　是无分别智　　于真不计度
　　诸菩萨依止　　非思亦是思
　　是无分别智　　非思义种类
　　诸菩萨因缘　　有意言闻熏
　　是无分别智　　正思惟相应
　　诸菩萨所缘　　不可言说法
　　是无分别智　　无我及真如
　　诸菩萨相貌　　于彼所缘中
　　是无分别智　　尔炎无有相
　　相应自性义　　所分别非余
　　字字相应故　　是为义相应
　　若离于言说　　于义智不生
　　言说不同故　　一切不可言
　　诸菩萨住持　　即无分别智
　　后得智中行　　得增长进趣
　　诸菩萨助伴　　说为二种道
　　是无分别智　　五度之种类
　　诸菩萨果报　　诸佛二轮中
　　是无分别智　　方便及正得
　　诸菩萨津液　　于后生生中
　　是无分别智　　自体转胜故
　　诸菩萨出离　　得成就相应
　　是无分别智　　应知十地中
　　诸菩萨究竟　　由得三身净
　　是无分别智　　得最上自在
　　如虚空不染　　此无分别智
　　种种极恶业　　唯信决定故
　　如虚空不染　　此无分别智
　　解脱一切障　　得成就相应
　　如虚空不染　　此无分别智
　　常行于世间　　世间法不染
　　如哑求受尘　　如哑正受尘
　　如非哑受尘　　三智如是说
　　如愚求受尘　　如愚正受尘
　　如非愚受尘　　三智如是说
　　如五求受尘　　如五正受尘
　　如意识受尘　　三智如是说
　　如未解求解　　如知法及义
　　三智次第尔　　当知方便等
　　如人正闭目　　是无分别智
　　即彼开目时　　是为后得智
　　此无分别智　　应知如虚空
　　如空中色像　　后得智亦尔
　　如摩尼天乐　　作业离分别
　　诸佛种种业　　亦常离分别
　　非此亦非余　　非智亦是智
　　与尔炎无别　　是无分别智
　　由说一切法　　自性离分别
　　所分别非有　　无无分别智
