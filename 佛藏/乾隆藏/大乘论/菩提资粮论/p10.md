<!-- { "loadSidebar": true } -->
　　若有已学众生。于彼应作至极尊重。若未学者应令彼等入学。亦不应轻蔑之。
　　戒具者恭敬　　破戒令入戒
　　智具者亲近　　愚者令住智
　　戒具足人应当问讯。合掌向礼等而恭敬之。亦应为彼说持戒福。若破戒者应令入戒。亦应为彼说破戒罪。智具足者。应当亲近。亦应为彼显智慧德。愚者应令住智。亦应为彼演愚痴过。
　　流转苦多种　　生老死恶趣
　　不怖此等畏　　当降魔恶智
　　菩萨于流转中。流转多种。生老死忧悲苦恼等。地狱畜生饿鬼阿修罗恶趣等。不应怖畏。唯当降伏恶魔恶智。
　　所有诸佛土　　抟聚诸功德
　　为皆得彼故　　发愿及精进
　　十方无量诸佛国土。若佛土具足。若佛土庄严。若从诸佛菩萨闻。若自见之。彼皆抟聚殊胜功德。皆令彼等入到自佛土中。应当作如是愿。随所愿即随成就。亦应如是精勤修行。
　　恒于诸法中　　不取而行舍
　　此为诸众生　　受担欲荷负
　　以取故苦不取故乐。作是念已。恒于诸法不取而舍。虽不取而舍。若此先时为趣菩提故。作愿受担众生。未度者我当度。未脱者我当脱。未寂灭者我当寂灭。此应荷负为诸众生故。
　　正观于诸法　　无我无我所
　　亦勿舍大悲　　及以于大慈
　　说诸法无所有。如梦如幻故。诸法无我。其无我所者观无相故。如是以最胜义法。观此相时。然于众生亦不舍大悲及以大慈。如是应当倍复称量叹言奇哉。彼诸众生痴闇所覆。着我我所。于此最胜义道法中。而不觉知。我当何时。令彼众生于此最胜义道法中而得觉知。是为于众生中不舍大悲及以大慈。
　　胜过诸供养　　以供佛世尊
　　彼作何者是　　所谓法供养
　　若有以诸供具。供养诸声闻独觉菩萨及佛世尊。所谓或以诸华香鬘末香灯轮供养。或以诸盖幢幡供养。或以诸音乐等供养。或以诸药美饮食等布施供养。若欲胜过彼诸供养以供养佛。复何者是。答言所谓法供养。彼法供养复有何相。
　　若持菩萨藏　　及得陀罗尼
　　入深法源底　　是为法供养
　　于中若与菩萨藏相应。如来所说经等甚深明相背诸世间难得其底。难见微细无著了义。以总持经王印印之。不退转因从六度生。善摄所摄顺入助菩提法合正觉性。入诸大悲说于大慈。离众魔见善说缘生。入无众生无命无长养无人。与空无相无愿无作相应。坐于觉场转于法轮。为天龙夜叉乾闼婆之所赞叹。度在家泥摄诸圣人。演说诸菩萨行。入法义辞乐说之辩。震于无常苦无我等音声之雷。怖诸外论见得之执。诸佛所叹对治流转示涅槃乐。如是等经若说若持观察摄取。是名法供养。又法供养者。得不退堕顺行总持故。于空无相无愿无作相应深法中。入至其底无动无疑。是名最胜义中法之供养。
　　应当依于义　　莫唯爱杂味
　　于深法道中　　善入莫放逸
　　又法供养者。若于法中思法行法。随顺缘生离诸边取之见。得无出无生忍入于无我。于因缘中无违无斗无诤离我我所。应当依义。莫爱驰逐杂饰句味。应当依智莫依于识。依了义经莫着不了义世俗言说。应当依法莫取人见。应当随顺如实法行入无住处。善观无名行识明色六入触受爱取有生老死忧悲苦恼困极。皆悉寂灭。如是观缘生已引出无尽。以愍念众生故。不着诸见不作放逸。若常如此。乃名无上法之供养。
　　如是此资粮　　恒沙等大劫
　　出家及在家　　当得满正觉
　　如前所说资粮于恒伽沙等量大劫中出家众及在家众菩萨乘者。多时满愿得成正觉。
　　系彼资粮颂　　为菩提思惟
　　资粮义无阙　　能如在彼颂
　　我今择彼颂　　于义或增减
　　善解颂义等　　贤智当忍之
　　释彼资粮颂　　我所作福善
　　为流转众生　　当得正遍觉
　　圣者龙树所作菩提资粮论竟。我比丘自在解释竟。

 
