<!-- { "loadSidebar": true } -->
　　此四喻者喻四种义门。示现正受彼所说义。何等为四。一受持。二助力。三远离。四安乐行。此义云何。如水不嚼随得而饮。如是闻慧初闻即受随闻受持。如食咀嚼身力助成。如是思慧嚼所闻法智力助成。如服良药药行除病。如是具闻思慧随顺正义如法修行。远离一切烦恼习患。如蜜众蜂所依乐行住处。如是闻思修慧果圣所依处。现法爱味受乐行故。如是赞叹说者听者请说已。次叹所说法利益咸皆共请。偈言。
　　善哉清净智　　说胜地无垢
　　具十力无碍　　尽说善逝道
　　善哉者所说法中善具足故。善哉有三种。一所依二体性三果。所依者谓净慧。体性者谓说诸地未曾说法。胜地者地挍量胜。无垢者说不违义。违义说者有三种垢。一者倒说。二谤如来。三诳闻者。果者谓具十力无障碍佛菩提故。如是请已犹故不说。何故不说请不满故。
十地经论卷第二
初欢喜地第一之二
　　论曰。此菩萨前同生众上首请。次大众请。复待诸佛法王加请。何以故。为增敬重法故。
　　经曰。尔时释迦牟尼佛。从眉间白毫放菩萨力明光焰阿僧祇阿僧祇光以为眷属。放斯光已。普照十方诸佛世界靡不周遍。照已还住本处。三恶道苦皆得休息。一切魔宫隐蔽不现。悉照十方诸佛众会。显现如来境界不思议力。是光遍照十方世界。加一切如来所。加说法者及诸菩萨众。于上虚空中成大光明云网台而住。彼十方诸佛亦复如是。从眉间白毫相放菩萨力明光焰阿僧祇阿僧祇光以为眷属。放斯光已。普照十方诸佛世界靡不周遍。照已还住本处。三恶道苦皆得休息。一切魔宫隐蔽不现。悉照十方诸佛众会。显现如来境界不思议力。是光遍照十方世界加一切如来所。加说法者及诸菩萨众。显现如来境界不思议力。并照释迦牟尼佛大会之众。及金刚藏菩萨身。于上虚空中亦复成大光明云网台而住。尔时释迦牟尼佛从眉间放白毫光明。照彼十方世界诸佛大会诸菩萨身及师子座。此诸大众皆悉现。见彼十方世界诸佛从眉间放白毫光明。照此三千大千娑婆世界释迦牟尼佛大会。并金刚藏菩萨身及师子座。彼诸大众皆悉现见。时大光明云网台中诸佛神力故。而说颂曰。
　　论曰。何故如来现神通力放光同请。是如来前已意加未身口加异于余佛。是故今欲具身口加。何故不以常口常身加。为重法故。不轻自身故。此光有八种业二种身。云何八种业。一者觉业。是光照诸菩萨身已。自觉如来力加。如经放菩萨力明光焰故。二者因业。阿僧祇光皆有无量光明眷属。如经阿僧祇阿僧祇光以为眷属故。三者卷舒业。舒则遍至阿僧祇世界。卷则还入常光。如经放斯光已普照十方诸佛世界靡不周遍。照已还住本处故。四者止业。除灭一切恶道种种苦恼。如经三恶道苦皆得休息故。五者降伏业。令一切魔宫威光不现惊怖恐惧不能坏乱可化众生。如经一切魔宫隐蔽不现故。六者敬业。现不思议佛神力故。如经悉照十方诸佛众会显现如来境界不思议力故。七者示现业。加十方世界诸佛所加菩萨大会令此众见。如经是光遍照十方世界加一切如来所加说法者及诸菩萨众故。八者请业。发声说偈。如经时大光明云网台中诸佛神力而说颂曰故。云何二身。一如流星身往他方世界故。二如日身处于虚空。如经于上虚空中成大光明云网台而住故。于一切处一时遍照故。如是彼此诸众生迭互相见。犹如一会听说亦尔。是名身加。何者口加。偈曰。
　　诸佛无等等　　功德如虚空
　　十力无畏等　　无量诸众首
　　释迦姓法生　　天人上作加
　　承诸佛神力　　为开法王藏
　　诸地上妙行　　分别智地义
　　是诸如来加　　护于诸菩萨
　　此人能闻持　　如是微妙法
　　诸地净无垢　　渐次而满足
　　证佛十种力　　成无上菩提
　　虽在于大海　　及劫尽火中
　　决定信无疑　　必得闻此经
　　诸地胜智道　　入地住展转
　　渐次而演说　　无量行境界
　　论曰。是初二偈半显能加者及加所为。此二加示现何义故加。若请非尊者法非殊胜圣者则不说。云何初偈显能加者。偈言天人上作加故。何者天人上。谓诸佛如来。此有何义。法王义故。云何知彼是法王。成就四种胜故。一自在胜。二力胜。三眷属胜。四种姓胜。何者诸佛自在胜。于烦恼障智障得解脱自在。彼于此处心智无碍随意所受无上乐故。此云何知。偈言诸佛无等等故。谓一切智故。复如虚空世间法不能染。无明烦恼习气灭故。无等者。诸佛比余众生彼非等故。等者此彼法身等故。何故不但说无等。示现等正觉故。何者诸佛力胜。具足十力故。能伏一切邪智坏魔怨故。此云何知。偈言十力无畏等故。何者诸佛眷属胜。具摄菩萨声闻诸众故。此云何知。偈言无量诸众首故。彼菩萨是初众故。无量者阿僧祇故。诸众首者。佛于世间最胜上故。何者佛种姓胜。谓家姓胜故。此云何知。偈言释迦姓法生故。何故唯叹此佛种姓。以现见故。复以法为家非但生家。法家者如法中住故。作加者是总相。加有二种。一具身加。依法身故。二具果加。证佛果故。天人上者亦总亦别。余者唯别。云何第二偈显加所为。此菩萨彼诸佛法王。为开现法藏义故加。偈言。
　　承诸佛神力　　为开法王藏
　　诸地上妙行　　分别智地义
　　叹此法藏有二种。一义藏成就。二字藏成就。云何义藏。偈言诸地上妙行。行者诸菩萨行。所谓助道法故。妙者真实智故。上者神力胜故。如是显示深妙胜上故。云何字藏。偈言分别智地义。分别者说十地差别故。此偈中何故显承佛神力说。或有众生于如来所生轻慢想已。自不能请他而说。为遮此故。如是请说法已。次显说法利他有三时益。于中有三偈。三时益者。一闻时益。二修行时益。三转生时益。何者闻时益。偈言。
　　是诸如来加　　护于诸菩萨
　　此人能闻持　　如是微妙法
　　菩萨闻持者佛力加故。是名闻时益。何者修行时益。偈言。
　　诸地净无垢　　渐次而满足
　　证佛十种力　　成无上菩提
　　渐次满十地自身得十力成无上菩提故。是名修行时益。何者转生时益。偈言。
　　虽在于大海　　及劫尽火中
　　决定信无疑　　必得闻此经
　　恶道善道难处生必得闻此法。龙世界长寿亦得闻此经。偈言虽在于大海故。虽在色界光音天等亦得闻此经。偈言及劫尽火中故。闻此法者为皆得利益有不得者不也。何者能得决定不疑。信此法者是人能得。偈言决定信无疑必得闻此经故。如是显示请说利益已。上言分别智地义者。此所说法有三种渐次。第六偈教分别此事。偈言。
　　诸地胜智道　　入地住展转
　　渐次而演说　　无量行境界
　　何者三渐次。一观渐次。二证渐次。三修行渐次。第一第二第四句皆说渐次。胜智道者。谓十地胜智道。说此十地若观若依止能生诸地智故。入者入地故。住者未转向余地故。展转者地地转所住处故。行者谓入住展转成就故。境界者此行种种异行境界故。渐者次第故。说者授与故。如是教说何义故显一切因如来能有所说生后正信义故。
　　经曰。尔时金刚藏菩萨摩诃萨观察十方。欲令大众重增踊悦生正信故。以偈颂曰。
　　微难知圣道　　非分别离念
　　难得无垢浊　　智者智行处
　　自性常寂灭　　不灭亦不生
　　自体本来空　　有不二不尽
　　远离于诸趣　　等同涅槃相
　　非初非中后　　非言辞所说
　　出过于三世　　其相如虚空
　　定灭佛所行　　言说不能及
　　地行亦如是　　难说复难闻
　　离念及心道　　智起佛境界
　　非阴界入说　　心意所不及
　　如空中鸟迹　　难说不可见
　　十地义如是　　不可得说闻
　　我但说一分　　慈悲及愿力
　　渐次非心境　　智满如净心
　　是境界难见　　难说自心知
　　我承佛力说　　咸共恭敬听
　　如是智入行　　亿劫说不尽
　　今如是略说　　如实满足住
　　一心恭敬待　　承佛力善说
　　说上法妙音　　喻相应善字
　　是言说甚难　　无量佛神力
　　光焰入我身　　是力我能说
　　论曰。何故观察十方。示无我慢无偏心故。欲令大众重增踊悦深生正信。是故说偈示说正地。增益闻者堪受义故。踊悦者心清不浊故。踊悦有二种。一义大踊悦为得义故。二说大踊悦因此说大能得彼义故。是中前五偈显义大踊悦。云何义大。彼义深故。何者深义。偈言。
　　微难知圣道　　非分别离念
　　此偈依何义说。依智地故。云何知依智地。上来所说皆依智地。后复所说亦依智地。第四偈言智起佛境界故。微者云何微。偈言难知圣道故。云何难知谓说时难知。复云何难知。大圣道难知。大圣者所谓诸佛。是故言微。道者是因。修行此道能到圣处故。言难知圣道。此微有二种。一说时甚微。二证时甚微。如是次第何故复难知。偈言非分别离念故。非分别者离分别境界故。离念者自体无念故。如是圣道名为甚微。何故甚难得。难得者难证故。是名甚微。何故复甚难得。偈言。
　　难得无垢浊　　智者智行处
　　自性常寂灭　　不灭亦不生
　　无垢浊者。智中无无明故。有无明杂智是名为浊。智者智行处者。自证知故。自证知者依彼生故。于中智者见实谛义故。复增上善解法故。增上善寂灭故。复有世间智随闻明了知故。自性常寂灭者。自性离烦恼故。非先有染后时离故。不灭者非一往灭为不舍利益众生故。不生者出世间故。如是此智不住涅槃世间中故。如是观行甚微依止甚微清净甚微功德甚微故。言甚难得。于中第一甚微不同世间三昧故。第二第三不同外道自言尊者故。第四不同声闻辟支佛故。于此偈中微者是总。二种微是别。复显难得得时甚微是总。余四种甚微是别。此甚微智复有何相。偈言。
　　自体本来空　　有不二不尽
　　远离于诸趣　　等同涅槃相
　　非初非中后　　非言词所说
　　出过于三世　　其相如虚空
