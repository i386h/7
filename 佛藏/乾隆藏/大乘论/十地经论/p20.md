<!-- { "loadSidebar": true } -->
　　经曰。是中无明缘行者。无明因缘令行不断助成行故。行缘识者。行因缘令识不断助成识故。识缘名色者。识因缘令名色不断助成名色故。名色缘六入者。名色因缘令六入不断助成六入故。六入缘触者。六入因缘令触不断助成触故。触缘受者。触因缘令受不断助成受故。受缘爱者。受因缘令爱不断助成爱故。爱缘取者。爱因缘令取不断助成取故。取缘有者。取因缘令有不断助成有故。有缘生者。有因缘令生不断助成生故。生缘老死者。生因缘令老死不断助成老死故无明灭故则行灭。无明因缘无行灭不助成故。行灭故则识灭。行因缘无识灭不助成故。识灭故则名色灭。识因缘无名色灭不助成故。名色灭故则六入灭。名色因缘无六入灭不助成故。六入灭故则触灭。六入因缘无触灭不助成故。触灭故则受灭。触因缘无受灭不助成故。受灭故则爱灭。受因缘无爱灭不助成故。爱灭故则取灭。爱因缘无取灭不助成故。取灭故则有灭。取因缘无有灭不助成故。有灭故则生灭。有因缘无生灭不助成故。生灭故则老死灭。生因缘无老死灭不助成故。
　　论曰。是中无明缘行无明因缘令行不断助成行故者。无明有二种。一子时二果时。是中子时者。令行不断有二种义故。缘事示现。如是余因缘分自生因二种义缘事应知。自因观者。不相舍离观故。离前支无后支观故。不离无明则成行观。若不离无明有行者。不应言无明缘行。若离无明有行成者异则不成。是故偈言。
　　众缘所生法　　是则不即因
　　亦复不异因　　非断亦非常
　　自生因缘观如前说。无明有二种。一子时二果时。行乃至老死亦如是。先际后际灭中际亦无是故不说。云何摄过观。所谓三道摄苦因苦果故。
　　经曰。是中无明爱取三分不断是烦恼道。行有二分不断是业道。余因缘分不断是苦道。先际后际相续不断故。是三道不断。如是三道离我我所。但有生灭故犹如束竹。
　　论曰。云何护过观。若言因缘生者。分别有三种过。一者一切身一时生过。何以故。无异因故。二者自业无受报过。何以故。无作者故。三者失业过。何以故。未受果业已灭故。此三种过以见过去世等异因答故。受生报等差别故。
　　经曰。无明缘行者。是见过去世事。识名色六入触受是见现在世事。爱取有生老死。是见未来世事。于是见有三世转。无明灭故诸行灭。名为断因缘相续说。
　　论曰。无明缘行即是见过去世事者。现在生是过去作故。现在果即是当来即是见过去世因义。识乃至受是见现在世事者。过去世中随所有业彼业得现在识等果报。复能得未来果报。爱取有是见未来世事者。复有生一往定故。于是见有三世转者。复有后世生转故。此说何义。有三种义故。过去业不得报。或有未作或已作未得报。或得对治断故。是中无明缘行是作示现。行缘识乃至触受。此作已得报示现。爱取有不断此不得对治示现。若断爱取虽有作业则无明缘行不能生有。是故诸业有已作未作。有得果未得果。有已断未断。若如是则无一切身一时生过。若尔非一切业即当来受。亦非不受亦非一时。若自作业果报不失。非他身受故。若如是则无自业不受报过他不作故。离彼三事业。定得果不失。若如是则无失业过。是名护三种过示现。云何不厌厌观。厌种种微苦分别。所有受皆是苦故。及厌种种粗苦故。
　　经曰。十二因缘分说名三苦。是中无明行识名色六入名为行苦。触受名为苦苦。余因缘分名为坏苦。无明灭故行灭乃至生灭故老死灭。名为断三苦相续说。
　　论曰。云何深观。
　　经曰。无明因缘行生因缘能生行余亦如是。无明灭行灭行无余亦如是。无明因缘行是生缚说余亦如是。无明灭行灭是灭缚说余亦如是。无明因缘行是随顺有观说余亦如是。无明灭行灭是随顺无所有尽观说余亦如是。
　　论曰。深观者有四种。一者有分非他作自因生故。二者非自作缘生故。如经无明因缘行生因缘能生行余亦如是。无明灭行灭行无余亦如是故。三者非二作但随顺生故。无知者故。作时不住故。如经无明因缘行是生缚说余亦如是。无明灭行灭是灭缚说余亦如是故。四者非无因作随顺有故。如经无明因缘行是随顺有观说余亦如是。无明灭行灭是随顺无所有尽观说余亦如是故。若无因生生应常生非不生以无定因故亦可恒不生。何以故。无因生故。此非佛法所乐。若尔随顺有观有因非无因故。若无因不得言随顺有。是名十种因缘集观相谛差别观已说。
　　经曰。是菩萨如是十种逆顺观因缘集法。所谓因缘分次第故。一心所摄故。自业成故。不相舍离故。三道不断故。观先后际故。三苦集故。因缘生故。因缘生灭缚故。随顺有尽观故。
　　论曰。复有二种异观。一大悲随顺观。二一切相智分别观。大悲随顺观者有四种。一愚痴颠倒。二余处求解脱。三异道求解脱。四求异解脱。云何愚痴颠倒。随所著处愚痴及颠倒此事观故。以着我故。一切处受生远离我故。则无有生。云何愚痴无明闇故。如经是菩萨观世间生灭已作是念世间所有受身生处差别皆以贪着我故。若离着我则无世间生处故。愚痴所盲贪着于我。如是颠倒及有相支中疑惑颠倒。如经菩萨复作是念此诸凡夫愚痴所盲贪着于我无智闇障尝求有无如是等故。云何余处求解脱。是凡夫如是愚痴颠倒常应于阿梨耶识及阿陀那识中求解脱。乃于余处我我所中求解脱。此对治。如经是菩萨作是念三界虚妄但是一心作乃至老坏名死故。云何异道求解脱。于颠倒因中求解脱。颠倒因有三种。性因自在天因苦行因及无因。不应如是求。何以故。因缘有支二种业能起因缘事故。如经是中无明有二种作。一者缘中痴令众生惑。二者与行作因如是等故。自生因故。如经是中无明缘行者无明因缘令行不断助成行故。如是等故。烦恼业妄想因故。非乐因故。如经是中无明爱取三分不断是烦恼道。如是等故。先中际因故。及中后际因故。中际前后二际故。如经是中无明因缘行者是见过去世事。如是等故。若无如是事则种种众生亦无。云何求异解脱真解脱者有四种相。离一切苦相。无为相。远离染相。出世间相。彼诸行苦事随逐乃至无色有缚。如经十二因缘分说名三苦。无明行乃至六入名为行苦。如是等故。如是因缘生故。如经是中无明因缘行因缘能生行余亦如是等故。如是复染生缚。如经是中无明缘行是生缚说余亦如是等故。如是随顺有求无色有解脱。如经无明因缘行随顺有观说余亦如是等故。如是大悲随顺观因缘集已说。一切相智分别观者。是中有九种。一染净分别观。着我慢离我慢染净故。如经是菩萨观世间生灭已作是念世间所有受身生处差别皆以贪着我故若离着我则无世间生处故。二依止观。此因缘集依何等法。如经是菩萨复作是念不如实知诸谛第一义故名为无明。如是等故。三方便观。因缘有支二种业能起因缘事故。如经是中无明有二种作。一者缘中痴令众生惑。二者与行作因如是等故。四因缘相观。有支无作故。如经是中无明缘行无明因缘令行不断助成行故。如是等故。五入谛观。三道苦集谛故。如经是中无明爱取三分不断是烦恼道。行有二分不断是业道。余因缘分不断是苦道故。六力无力信入依观。先中后际化胜故。如经无明缘行者是见过去世事。如是等故。七增上慢非增上慢信入观。不如实知微苦我慢故。如经是中无明行乃至六入名为行苦。如是等故。八无始观。中际因缘生故。后际生随顺缚故。如经无明因缘行因缘能生行余亦如是无明因缘行是生缚说余亦如是故。九种种观。随顺有观故。欲色无色爱等。如经无明因缘行随顺有观说余亦如是故。如是不住道行胜已说。次说彼果胜有五种相。一得对治行胜及离障胜。二得修行胜。三得三昧胜。四得不坏心胜。五得自在力胜。云何得对治行胜。谓三解脱门。
　　经曰。是菩萨如是十种观因缘集已。无我无寿命无众生自性空离作者受者。如是观时空解脱门现前生。是菩萨观彼有支自性灭故。常解脱现前。见因缘处无少法相可生。如是不见少法相故。无相解脱门现前生。是菩萨如是入空入无相不生愿乐。唯除大悲为首教化众生。如是无愿解脱门现前生。是菩萨修行是三解脱门。离彼我相离作者受者相。离有无相。
　　论曰。是中空解脱门有三种相说。一见众生无我。二见法无我。三彼二作无见无作者故。如经是菩萨如是十种观因缘集已。无我无寿命无众生自性空离作者受者。如是观时空解脱门现前生故。见众生无我者。无我无寿命无众生。此句示现见法无我者自性空。此句示现彼二作无者。见众生及法无作事等。以无作者作事亦无。不见作者故。离作者受者。此句示现无相解脱门。亦三种相说。一灭障。二得对治。三念相不行。如经是菩萨观彼有支自性灭故。常解脱现前。见因缘处无少法相可生。如是不见少法相故。无相解脱门现前生。是中灭障者。观彼有支自性灭故。此句示现得对治者常解脱现前。此句示现念相不行者。见因缘处无少法相可生。此句示现无愿解脱门亦三种相说。一依止二体三胜。如经是菩萨如是入空入无相不生愿乐唯除大悲为首教化众生如是无愿解脱门现前生故。是中入空入无相是名依止。以依止入空入无相故。能成无愿不生愿乐不生愿乐是名无愿体。大悲为首教化众生者是名为胜。声闻亦有不生愿乐。无愿体远离大悲不乐教化众生故。灭障胜者离三种相故。如经是菩萨修行是三解脱门离彼我相离作者受者相。离有无相故如是次第于五地中远离平等深净心故四地中远离出没等相。此六地中远离法平等故。云何得修行胜。
　　经曰。是菩萨大悲转增以重悲故。勤行精进未满助菩提分法欲令满足。菩萨作是念。有为和合故。行离和合故。不行众缘具故。行不具故不行。唯我知有为法多过。不应具和合因缘。亦不毕竟灭有为法。为教化众生故。诸佛子。菩萨如是知有为法多过。离自性不生不灭自性观。是菩萨作如是观已。起大悲故。不舍一切众生故。即时得无障碍智门现前。名般若波罗蜜行光明现前。是菩萨成就如是般若波罗蜜行光明现前照已。为满助菩提分法因缘而不与有为法共住。观有为法性寂灭相。亦不住其中。欲具足无上菩提分法故。
