<!-- { "loadSidebar": true } -->
　　论曰。大胜者。有三种大。一智大二业大三彼二住功德大。云何智大。不可思议智者不住世间。不住涅槃故。如经是菩萨得是菩萨十自在已。即时名为不可思议智者故。此不可思议有三种应知。一修行尽至不可思议。二所知不可思议。三除障智不可思议。如经无量智者故广智者故不可坏智者故。是名智大。菩萨如是至已。乃至集起一切佛法故。是菩萨如是至已者。如上说。如是智成就者。亦如上说。常集起清净三业者。此是业大。彼净业有四种相。一起能起起同时。如经智慧为首故智随顺转故。二智摄不染作利益众生行等。如经般若波罗蜜增上故大悲为首方便善巧善能分别故。三因摄自行他行因等。如经善起愿力故善加诸佛所加故。四作业所起利益众生。净佛国土成就一切佛法。如经常不舍利益众生行故。遍知无边世界差别事故。佛子略说菩萨得此菩萨不动地身口意业所作皆能集起一切佛法故。是名业大。彼二住功德大者。善住净心力等示现依七种功德故。一善住道功德。如经是菩萨得此菩萨不动地善住净心力中离一切烦恼集故。善住深心力中常不离道故。善住大悲力中不舍利益众生故。善住大慈力中救一切世间故。又善住道功德。初二远离障故。对治坚固故。次二不舍众生故。二不忘功德。如经善住陀罗尼力中不忘法故。三成就口业功德。如经善住辩才力中智慧善巧分别一切佛法故。四心自在成就功德。如经善住神通力中行无边世界差别故。五愿力成就功德。如经善住愿力中不舍一切菩萨所行故。六修行成就功德。如经善住波罗蜜力中集一切佛法故。七与智功德。如经善住如来加力中一切种一切智智现前故。是菩萨得如是智力示一切所作者。得无憎爱。不分别众生有烦恼无烦恼。平等作业故。一切事中无有过咎者。以得此七种功德故。如是八地大胜分已说。次说释名分。
　　经曰。佛子。此菩萨智地名为不动地。不可坏故。名为不转地。智慧不退故。名为难得地。一切世间难知故。名为王子地。无家过故。名为生地。随意自在故。名为成地。更不作故。名为究竟地。智慧善分别故。名为涅槃地。善起大愿力故。名为加地。他不能动故。名为无功用地。善起先道故。
　　论曰。释名有二种。一地释名。二智者释名。地释名者有六种相。一染对治。此染有二种。一下地功用行小乘愿诸魔业。二烦恼习行此对治。如经佛子此菩萨智地名为不动地不可坏故名为不转地智慧不退故。二得甚深。如经名为难得地一切世间难知故。三发行清净。如经名为王子地无家过故名为生地随意自在故。是中发净者。如王子一切所作无过故。行净者。住生地所欲事自在成就故。四世间出世间有作净胜。如经名为成地更不作故名为究竟地智慧善分别故。是中出世间有作净胜者。以智慧善分别智障净故。五彼二无作净胜。如经名为涅槃地善起大愿力故。无作净胜者。以本愿力不舍利益一切众生故。六菩萨地胜。如经名为加地他不能动故名为无功用地善起先道故。又菩萨地胜者。六地七地胜故。六地胜者。发起殊胜行他事念动故。七地有功用。此地中善起先道无功用自然行故。智者释名者。以何义故。菩萨名为得不动菩萨。今说此事应知。
　　经曰。佛子菩萨成就如是智慧。名为得入佛性。名为佛功德自照明。名为随佛威仪行。名为佛境界现前。日夜常为善加诸佛加。常为四天王释提桓因梵天王等之所奉迎。常为密迹金刚神之所侍卫。不舍三昧力。常现无量诸身差别。一切身行中势力成就。成就大果报神通。于无边三昧中得自在。能受无量记。随化世间示成正觉。是菩萨如是通达入大乘众数。善思量大乘通。日夜常放智光明炎。入无障碍法界道。善知界道差别。能示一切相功德随意自在。善解先际后际。通达一切回转魔道智。入如来智慧境界。能于无边世界中行菩萨道不退转力故。是故菩萨名为得不动菩萨。
　　论曰。彼复有二种义。名为得不动菩萨。一一向不动。二一体不动。佛性随顺因故。如经佛子菩萨成就得如是智慧名为得入佛性等。是中佛性者。界满足胜。随顺因者。三种相示现。一摄功德二行三近。如经名为佛功德自照明故。名为随佛威仪行故。名为佛境界现前故。是中自照明者。善清净义故。威仪行者。名为正行故。现前者。近佛境界故。是中一向不动者。如经日夜常为善加诸佛加故。彼复依五功德应知。一供养功德。如经常为四天王释提桓因梵天王等之所奉迎故。二护功德。如经常为密迹金刚神之所侍卫故。三依止功德。如经不舍三昧力故。四国土清净功德。如经常现无量诸身差别故。五教化众生功德。
　　复次教化众生功德。有五种示现。一愿取诸有生。如经一切身行势力成就故。二根心使智力。如经成就大果报神通故。三无量法力转法轮故。如经于无边三昧中得自在故。四受力。如经能受无量记故。五说力。如经随化世间示成正觉故。是菩萨如是通达者。一向不动故。是中一体不动者。入大乘众数。如经是菩萨如是通达入大乘众数故。入大乘众数者。名不破坏义。此有九种。一智不坏。如经善思量大乘通故。二说不坏。如经日夜常放智光明焰故。三解脱不坏。如经入无障碍法界道故。四佛国土清净不坏。如经善知界道差别故。五入大乘不坏。如经能示一切相功德故。六神通不坏。如经随意自在故。七能解释义不坏。如经善解先际后际故。八坐道场不坏。如经通达一切回转魔道智故。九正觉不坏。如经入如来智慧境界故。能于无边世中行菩萨道不退转力故者。行无障碍不断绝故。以行无障碍不断义故。名为得不动地菩萨。
　　经曰。菩萨得菩萨不动地。常不离见无量诸佛。善行三昧力故。及大愿力故。见诸佛时而不舍供养恭敬。是菩萨于一一劫中一一世界中见无量佛无量百佛无量千佛无量百千佛无量百千那由他佛无量亿佛无量百亿佛无量千亿佛无量百千亿佛无量百千万亿那由他佛。以大神通力大愿力故。见诸佛时。以上心深心供养恭敬尊重赞叹。衣服饮食卧具汤药一切供具悉以奉施。以诸菩萨上妙乐具供养众僧。以此善根皆愿回向阿耨多罗三藐三菩提亲近诸佛。从诸佛受本世界差别等诸法明。是菩萨转深入如来法藏。问世界差别事中无能尽者。是菩萨彼诸善根。无量劫中转胜明净。无量百劫无量千劫无量百千劫无量百千那由他劫无量亿劫无量百亿劫无量千亿劫无量百千亿劫无量百千亿那由他劫。彼诸善根转胜明净。佛子。譬如本真金。善巧金师作庄严具。已系在阎浮提王若颈若项。阎浮提人余宝庄严具无能夺者。如是佛子菩萨住此不动地。彼诸善根一切声闻辟支佛。乃至七地菩萨所不能坏。菩萨得是地大智光明灭诸众生烦恼闇障。以善分别智门故。佛子譬如千世界主大梵天王。能于一时流布慈心满千世界。亦能放光遍照其中如是。
　　佛子菩萨。住此菩萨不动地中。能放身光照十千万三千大千世界微尘数世界众生。渐能除灭诸烦恼火令得清凉。是菩萨十波罗蜜中。愿波罗蜜增上。余波罗蜜非不修习随力随分。佛子。是名略说菩萨第八菩萨不动地。若广说者于无量劫数不能尽。菩萨住是地中。多作大梵天王主千世界自在最胜。与诸众生声闻辟支佛菩萨波罗蜜道无有穷尽。说世间性差别中无能坏者。所作善业布施爱语利益同事。是诸福德皆不离念佛念法念僧念菩萨念菩萨行念波罗蜜念十地念不坏力念无畏念不共佛法。乃至不离念一切种一切智智。常生是心我当于一切众生中为首为胜为大为妙为微妙为上为无上为导为将为师为尊。乃至为一切智智依止者。复从是念发精进行。以精进力故于一念间得百万三千大千世界微尘数三昧。见百万三千大千世界微尘数诸佛。能知百万三千大千世界微尘数佛神力。能动百万三千大千世界微尘数世界。能入百万三千大千世界微尘数佛世界。能照百万三千大千世界微尘数佛世界。能化百万三千大千世界微尘数佛世界众生。能住寿百万三千大千世界微尘数劫。能知过去未来世各百万三千大千世界微尘数劫事。能善入百万三千大千世界微尘数法门。能变身为百万三千大千世界微尘数。于一一身能示百万三千大千世界微尘数菩萨以为眷属。若以愿力自在胜上。菩萨愿力过于此数。示种种神通。或身或光明或神通或眼或境界或音声或行或庄严或加或信或业。是诸神通乃至无量百千万亿那由他劫不可数知。
　　论曰。从诸佛受本世界差别等诸法明者。彼因相故。阎浮提王真金作庄严具譬者。得清净地身心胜故。善根光明转更明净示现。如经佛子譬如千世界主大梵天王乃至令得清凉故。余如前说。
十地经论卷第十一
善慧地第九
　　论曰。第九地中有四分差别。一法师方便成就。二智成就。三入行成就。四说成就。第八地中但净佛国土教化众生。此第九地中辩才力故。教化众生成就一切相。能教化故此胜彼故。云何法师方便成就。
　　经曰。尔时金刚藏菩萨言。佛子。菩萨以如是无量智善思量智。更求转胜深寂灭解脱。复转求如来究竟智慧。入如来深密法中。思惟选择不思议大智慧。选择诸陀罗尼三昧及智令清净故。现诸神通广大行。通达世界差别行。修如来力无畏不共佛法无障调柔。通达如来转法轮庄严事。不舍大悲大愿力。得入第九菩萨地。
　　论曰。是中法师方便成就者。依他利益自利益。一一五三句示现。依无色得解脱想可化众生作利益故。如经尔时金刚藏菩萨言佛子菩萨以如是无量智善思量智更求转胜深寂灭解脱故。依未得究竟佛智自利益。如经复转求如来究竟智故。依根熟菩萨。依邪念修行可化众生。依未知法众生。转法轮令得知。依邪归依众生。依信生天众生。如是次第五句示利益他行。如经入如来深密法中故。思惟选择不思议大智慧故。选择诸陀罗尼三昧及智令清净故。现诸神通广大行故。通达世界差别行故。示清净国土。转信生天众生令入佛法故。依正觉依转法轮依涅槃。此如是次第三句示自利益行。如经修如来力无畏不共佛法无障调柔故。通达如来转法轮庄严事故。不舍大悲大愿力。得入第九菩萨地故。不舍利益众生。大涅槃示现。以得不舍大悲大愿力故。应知如是九地法师方便成就分已说。云何智成就。
　　经曰。是菩萨住此菩萨善慧地中。如实知善不善无记法行。有漏无漏法行。世间出世间法行。思议不思议法行。定不定法行。声闻辟支佛法行。菩萨行法行。如来地法行。有为法行。如实知无为法行。
