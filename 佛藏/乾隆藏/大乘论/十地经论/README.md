<!-- { "loadSidebar": true } -->
十地经论十二卷


大乘论
十地经论十二卷
天亲菩萨造元魏三藏法师菩提流支奉诏译


　　

十地经论序
侍中崔光撰
　　十地经者。盖是神觉之玄苑。灵慧之妙宅。亿善之基舆。万度之纲统。理包群藏之秘。义冠众典之奥。积渐心行。穷忍学之源。崇广住德。极道慧之府。所以厚集肇虑。朗成圆种。离怖首念。赫为雷威。其为教也。微密精远。究净照之宗。融冶莹练。尽性灵之妙。自寂场启旭。固林辍晖。虽复圣训充感。金言满世。而渊猷冲赜。莫不网罗于其中矣。至于光宣真轨。融畅玄门。始自信仁。终泯空寂。因果既周。化业弥显。默耀大方。影焕八极。岂直日月丽天。洞烛千象。溟壑带地。混纳百川而已哉。既理富瀛岳。局言靡测。廓明洪旨。寔系渊儒。北天竺大士。婆薮槃豆。魏云天亲。挺高悟于像运。拔英规于季俗。故能徽踪马鸣。继迹龙树。每恨此经文约而义丰。言迩而旨远。乃超然遐慨。邈尔悠想。慕释迦之余范。追刚藏之遗轨。诚复岁踰五百。处非六天。人梵乖辽。正像差迥。而妙契寰中。神协靡外。通法贯玄。莫愧往烈。遂乃准傍大宗。爰制兹论。发趣精微。根由睿哲。旨奥音殊。宣译俟贤固以义嘱中兴。时凭圣代。大魏皇帝。俊神天凝。玄情汉远。扬治风于宇县之外。敷道化于千载之下。每以佛经为游心之场。释典为栖照之囿。搜隐访缺。务乎昭扬。有教必申。无籍不备。以永平元年岁次玄枵四月上日。命三藏法师北天竺菩提留支。魏云道希。中天竺勒那摩提。魏云宝意。及传译沙门。北天竺伏陀扇多。并义学缁儒一十余人。在太极紫庭。译出斯论十有余卷。斯二三藏并以迈俗之量。高步道门。群藏渊部。罔不研揽。善会地情。妙尽论旨。皆手执梵文。口自敷唱。片辞只说。辩诣蔑遗。于时皇上。亲纡玄藻。飞翰轮首。臣僚僧徒毗赞下风。四年首夏。翻译周讫。洋洋斖斖。莫得其门。义富趣玄。孰云窥测。刚藏妙说。更兴于像世。天亲玄旨。再光于季运。忝厕末筵。敢窃只记。
十地经论卷第一
初欢喜地第一之一
　　说此法门者　　及诸劝请法
　　分别义藏人　　受持流通等
　　法门等最胜　　顶礼解妙义
　　欲令法久住　　自利利他故
　　十地法门。初地所摄八分。一序分。二三昧分。三加分。四起分。五本分。六请分。七说分。八校量胜分。
　　经曰。如是我闻。一时婆伽婆。成道未久第二七日。在他化自在天中自在天王宫摩尼宝藏殿。与大菩萨众俱。一切不退转。皆一生得阿耨多罗三藐三菩提。从他方佛世界俱来集会。此诸菩萨一切菩萨智慧境界悉得自在。一切如来智慧境界悉皆得入。勤行不息善能教化一切世间。随时普示一切神通等事。于刹那中皆能成办具足。不舍一切菩萨所起大愿。于一切世一切劫一切国土常修一切诸菩萨行。具足菩萨福德智慧。如意神足而无穷尽。能为一切而作饶益。能到一切菩萨智慧方便彼岸。能令众生背世间道向涅槃门。不断一切菩萨所行。善游一切菩萨禅定解脱三昧神通明慧。诸所施为善能示现。一切菩萨无作自在。如意神足皆悉已得。于一念顷能至十方诸佛大会。劝发咨请受持一切诸佛法轮。常以大心供养诸佛。常能修习诸大菩萨所行事业。其身普现无量世界。其音遍闻无所不至。其心通达明见三世。一切菩萨所有功德具足修习。如是诸菩萨摩诃萨功德无量无边。于无数劫说不可尽。其名曰金刚藏菩萨。宝藏菩萨。莲华藏菩萨。胜藏菩萨。莲华胜藏菩萨。日藏菩萨。月藏菩萨。净月藏菩萨。照一切世间庄严藏菩萨。智慧普照明藏菩萨。妙胜藏菩萨。栴檀胜藏菩萨。华胜藏菩萨。俱素摩胜藏菩萨。优钵罗华胜藏菩萨。天胜藏菩萨。福德胜藏菩萨。无碍清净智藏菩萨。功德藏菩萨。那罗延德藏菩萨。无垢藏菩萨。离垢藏菩萨。种种乐说庄严藏菩萨。大光明网照藏菩萨。净明胜照威德王藏菩萨。大金山净光明威德王藏菩萨。一切相庄严净胜藏菩萨。金刚焰胜胸相庄严藏菩萨。焰炽藏菩萨。宿王光照藏菩萨。虚空库无碍智藏菩萨。无碍妙音远藏菩萨。陀罗尼功德持一切世间愿藏菩萨。海庄严藏菩萨。须弥胜藏菩萨。净一切功德藏菩萨。如来藏菩萨佛胜藏菩萨。解脱月菩萨。如是等菩萨摩诃萨无量无边阿僧祇。不可思议。不可称。不可量。无有分齐不可说。不可说种种佛国土集。金刚藏菩萨。而为上首。
　　论曰。时处等校量显示胜故。此法胜故。在于初时及胜处说。此处宫殿等胜是名处胜。何故不色界说。此处感果故。何故不初七日说。思惟行因缘行故。本为利他成道。何故七日思惟不说。显示自乐大法乐故。何故显己法乐。为令众生于如来所增长爱敬心故。复舍如是妙乐悲愍众生为说法故。何故唯行因缘行。是因缘行显示不共法故。何故菩萨说此法门。为令增长诸菩萨力故。何故唯金刚藏说。一切烦恼难坏。此法能破。善根坚实犹如金刚故。不异名说。何故名金刚藏。藏即名坚。其犹树藏。又如怀孕在藏。是故坚如金刚。如金刚藏。是诸善根。一切余善根中。其力最上犹如金刚。亦能生成人天道行。诸余善根所不能坏故。名金刚藏。已说序分。次说三昧分。
　　经曰。尔时金刚藏菩萨摩诃萨。承佛威神。入菩萨大乘光明三昧。
　　论曰。入三昧者。显示此法非思量境界故。已说三昧分。次说加分。
　　经曰。尔时金刚藏菩萨。入是菩萨大乘光明三昧。即时十方过十亿佛土微尘数等诸佛世界。有十亿佛土微尘数诸佛。皆现其身。同名金刚藏。是诸佛如是赞言。善哉善哉。金刚藏乃能入是菩萨大乘光明三昧。复次善男子。如是十方十亿佛土微尘数等诸佛。皆同一号。加汝威神。此是卢舍那佛本愿力故加。
　　论曰。何故多佛加。显法及法师。增长恭敬心故。何故同号金刚藏。加本愿力故。何故如来作如是愿。显示多佛故。此三昧是法体。本行菩萨时皆名金刚藏。同说此法。今成正觉亦名金刚藏。故不异名加。又是菩萨闻诸如来同己名已增踊悦故。何故不言过无量世界。方便显多佛故。何故定言十亿佛土。为说十地故。此经如是多说十数。彼佛先作是愿。今复自加。后余佛加故言卢舍那佛本愿力故加。何故加。为说此法故加。复云何加。
　　经曰。又一切菩萨不可思议。诸佛法明说令入智慧地故。摄一切善根故。善分别选择一切佛法故。广知诸法故。善决定说诸法故。无分别智清净不杂故。一切魔法不能染故。出世间法善根清净故。得不可思议智境界故。乃至得一切智人智境界故。又得菩萨十地始终故。如实说菩萨十地差别方便故。念随顺一切佛法故。观达分别无漏法故。善择大智慧光明方便故。令入具足智门故。随所住处正说无畏辩才明故。得大无碍智地故。忆念不忘菩提心故。教化成就一切众生界故。得通达分别一切处法故。
　　论曰。此二十句。依一切菩萨自利利他故加。如是初十句依自利行。后十句依利他行。是中一切菩萨者。谓住信行地。不可思议诸佛法者。是出世间道品。明者见智得证。说者于中分别。入者信乐得证。智慧地者谓十地智。如本分中说。此是根本入。如经又一切菩萨不可思议诸佛法明说令入智慧地故。此修多罗中说依根本入有九种入。一者摄入。闻慧中摄一切善根故。如经摄一切善根故。二者思议入。思慧于一切道品中智方便故。如经善分别选择一切佛法故。三者法相入。彼彼义中无量种种知故。如经广知诸法故。四者教化入。随所思义名字具足善说法故。如经善决定说诸法故。五者证入。于一切法平等智见道时中善清净故。如经无分别智清净不杂故。菩萨教化众生即是自成佛法。是故利他亦名自利。六者不放逸入。于修道时中远离一切烦恼障故。如经一切魔法不能染故。七者地地转入。出世间道品无贪等善根净故。如经出世间法善根清净故。复有善根能为出世间道品因故。八者菩萨尽入。于第十地中入一切如来秘密智故。如经得不可思议智境界故。九者佛尽入。于一切智入智故。如经乃至得一切智人智境界故。是诸入为校量智义差别次第转胜。非根本入。一切所说十句中。皆有六种差别相门。此言说解释应知除事。事者谓阴界入等。六种相者。谓总相别相。同相异相。成相坏相。总者是根本入。别相者余九入。别依止本满彼本故。同相者入故。异相者增相故。成相者略说故。坏相者广说故。如世界成坏。余一切十句中随义类知。第二十句所谓得菩萨十地始终故。此根本始终。是中始者信欲亲近等。终者念持诸地。复有阿含及证。如是次第依初相。应知依根本始终。有十种始终。一者摄始终。思慧智随所闻义受持说故。如经如实说菩萨十地差别方便故。二者欲始终。令证一切佛法故。如经念随顺一切佛法故。三者行始终。观分时中无漏道品分别修相觉故。如经观达分别无漏法故。四者证始终。见道时中法无我智方便故。如经善择大智慧光明方便故。是中善择者。择中最胜。最胜者。法无我智故。大智慧者。过小乘故。光明者。对治无明故。此事中彼时中皆善知故。五者修道始终。出世间智智力得入法义故。如经令入具足智门故。此处菩萨于菩提有五种障。一者不能破诸邪论障。已说正义他言能坏。复眷属离散。二者不能答难障。于他问中茫然无对。设有言说人不信受。三者乐着小乘障。自不能得大菩提。复舍利益众生。四者化众生懈怠障。于中舍利他行。不助他善。复自善根不增长故。五者无方便智障。不能善化众生。复自菩提行不满足故。对治是障有五始终。一者能破邪论障始终。随彼所著显己正义。对治邪执无畏辩才性不闇故。如经随所住处正说无畏辩才明故。二者能善答难始终。证大无碍智地故。如经得大无碍智地故。三者乐着小乘对治始终。大菩提愿大菩提念不忘失故。如经忆念不忘菩提心故。四者化众生懈怠对治始终。利益众生无疲倦故。如经教化成就一切众生界故。五者无方便智对治始终。于五明处通达分别故。如经通达分别一切处法故。已说何故加。复云何加。谓口意身加。云何口加。
　　经曰。复次善男子。汝当辩说此诸法门差别方便法故。承诸佛神力如来智明加故。自善根清净故。法界净故。饶益众生界故。法身智身故。正受一切佛位故。得一切世间最高大身故。过一切世间道故。出世间法道清净故。得一切智人智满足故。
