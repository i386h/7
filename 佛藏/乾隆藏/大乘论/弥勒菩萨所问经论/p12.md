<!-- { "loadSidebar": true } -->
　　问曰。应说清净不清净舍。云何清净云何不清净。答曰。菩萨摩诃萨依自心清净布施清净。如如来修多罗中说。有四种清净布施。何等为四。谓有布施从施主清净非是受者。如是等于彼四种清净施中。所谓施主清净非是受者。是名菩萨摩诃萨清净施。又从施者受者清净。亦名菩萨清净之施。何以故。以诸菩萨施与他物不求果报。即能施与一切众生。又求布施果报者。彼人于受者边求清净。而菩萨离果报故。一切时自身心清净。以心清净故施清净。又以远离忽然施等。此明何义。以如来修多罗中说有九种施。一者植施。二者畏惧施。三者报恩施。四者求恩施。五者学父母施。六者为生天施。七者为名称施。八者为庄严心施。九者眷属法施。为修行功德为得上义施。植布施者。谓得植福田求多果报故。又植施者。谓近眷属名植布施。畏惧施者。见一切物无常败坏宁用布施故。报恩施者。谓报恩相施。彼先施我我应还施。求报恩施者。谓求后时报恩故。施学父母施者。谓着过去修行起如是心。我父母精进常行布施。我亦如是行于布施故。为生天施者。谓求天中五欲境界故。为名称施者。为令四方沙门婆罗门等知而施故。如是七种施为智者所呵。以不清净故。又声闻辟支佛人。离世间乐求涅槃乐。如是布施亦非清净。又菩萨摩诃萨不着自乐。唯求诸佛菩提心施于诸施中最胜清净。是名菩萨施清净。又以如实知有为行体故此明何义。以诸凡夫取着虚妄戏论我相心颠倒故。唯求五欲乐境界事。以离慧眼以为爱等烦恼诸垢之所染污舍不清净。菩萨摩诃萨如实知见有为行体虚妄不实。是故远离我见等相。及能远离五怖畏故。无有内外可施之物。不能舍者以为求他利益所缚。及能远离自求乐等垢污之法。以是义故名舍清净。又以空观观所起故。此明何义。以诸菩萨空观等观观施等法。以是义故名舍清净。如无尽意修多罗中如来说言。以观空观观起布施。以是义故。施不可尽如是等。
　　问曰。应说布施差别之相。答曰。略说则有一种布施。谓不贪心。相应心施。复有二种。一见受者。二不见受者。不见受者者如置物火中及恒河中。又见施主者有施有布施。彼亦有二种。谓染不染。染者谓家法余食及淫女人庄严具施。是名染施。不染施者。谓施贫穷孤独人等是不染施。复有二种施。谓法施资生施。法施者。谓离供养恭敬等心。于法中法想远离爱心及颠倒心。说修多罗等是名法施。复有三种施。即此二种加无畏施。无畏施者。作如是言。汝莫怖畏汝莫怖畏。又无畏施者。见诸众生种种怖畏施与无畏。此义云何。谓见他畏起。与现世及未来世无怖畏心。而口说言。汝莫怖畏汝莫怖畏。我为汝作如是如是方便。随何等方便与汝毕竟无畏之处。名无畏施。彼怖畏者如贫穷人受于苦恼。此怖畏者亦复如是。以与无畏对治法故。复有四种施。即向三种。复有大施。言大施者。谓受持五戒。此是如来所说大施。以能摄取无量众生故。成就无量众生乐故。资生饮食用布施者。不能广作利益众生。受持五戒能作利益。以能尽形受持五戒。念念增长种种功德。以依止彼根本心故。诸功德聚乃至命根不断绝住。复有四种施。此四种施略有二种。一者不净。二者净。不净中有二种差别。何等为二。一者怖畏施。二者求报恩施。以何义故。名为不净。如世间田以为荆蕀恶草等覆故名不净。此亦如是。以怖畏故求报恩故名不净施。净中亦有二种差别。何等为二。一者敬重心施。二者慈悲心施。除此四种更有上上胜施。如偈言。
　　下求有资生　　下下怖畏施
　　智者敬重施　　胜智慈悲施
　　复有四种施。何等为四。一者自利益施非他利益。二者他利益施非自利益。三者俱利益施。四者俱无利益施。自利益施非他利益者。谓凡夫圣人伏离烦恼。或有非是伏离烦恼。或时施与诸佛如来。或时施与形像塔庙。是名自利益施非他利益。他利益施非自利益者。谓阿罗汉阿那含等。除为现果施与众生。是名他利益施非自利益。俱利益施者。谓施伏离烦恼凡夫。或未伏离烦恼凡夫。是名俱利益施。俱无利益施者。除为现果。谓阿罗汉阿那含等为塔庙施。是名俱无利益施。又复略说。诸菩萨摩诃萨有四种施。悉能摄取一切善根。何等为四。一者平等心施。二者对治施。三者回向大菩提施。四者依寂灭施。如是诸菩萨摩诃萨为满足檀波罗蜜故。如是布施应知。问曰。应说布施果。云何布施果。答曰。略说布施。有一种果。所谓受用。复有二种果。所谓现在受果未来受果。复有三种果。即此二种复加般若。复有四种果。何谓四种。一者有果而无用。二者有用而无果。三者有果亦有用。四者无果亦无用。有果而无用者。谓不至心施不自手施轻心布施。彼如是施虽得无量种种果报而不能受用。如舍卫天主。虽得无量种种珍宝。而不能受用。有用而无果者。谓自不施见他行施起随喜心。以是义故。虽得受用而自无果。如天子物一切沙门婆罗门等。虽得衣食及以受用而自无果。又如转轮圣王四兵。虽得衣食而不得果。有果亦有用者。谓至心施不轻心施。如树提伽诸长者等。无果亦无用者。谓布施已因即灭尽。或为出世圣道障故。犹如远离烦恼圣人。复有五种果。谓得命色力乐辩等。如如来修多罗中说。因食得命是故施食即是施命。以是因缘后得长命。如是施色施力施乐施辩才等。皆亦如是。复有五种胜果。所谓施与父母病人法师菩萨。得胜果报。父母恩养生长身命。是故施者得胜果报。又病人者。孤独可愍。以是义故。起慈悲心施病人者得胜果报。又说法者。能生法身增长法身。示导善恶平正非平正颠倒非颠倒。是故施者得胜果报。又诸菩萨等悉能摄取利益众生故。以快心故。以无因缘而能发起慈悲心故。以摄取三宝不断绝因故。以是义故。施菩萨者。得胜果报。
　　复有五种果。即现身得。何等为五。一者入慈三昧。二者入无诤三昧。三者入灭尽定。四者见道。五者阿罗汉果。若布施者即得果报。入大慈定者。能发心与无量众生安隐之乐。以与无量众生乐故名为慈心。以是慈心熏修自体。是故初起慈心三昧。即布施者得现果报。又入无诤三昧者。悉能防护一切众生诸烦恼心。以广摄取利益众生熏修自体。是故初起无诤三昧。即布施者得现果报。又入灭尽定者。则能摄取无量功德。以取无量功德熏修自体。以此三昧似于涅槃。是故初起灭尽三昧即布施者得现果报。又见道者离见道烦恼。以圣道力熏修自体。以是义故。初起见道即布施者得现果报。又阿罗汉果者。远离修道一切烦恼心得自在。是故初起阿罗汉果。即布施者得现果报。又菩萨摩诃萨布施果者。如无尽意修多罗中。及余一切修多罗中广说应知。而诸菩萨摩诃萨等。修行布施胜余人施。离自取乐为欲利益他众生故。而行布施。又复略说。菩萨求于二种法故。而行布施。一者求于大富资生故。二者求得成就波罗蜜故。
　　又复菩萨起如是心。我若无有多资生者。虽有施心而无财物可以布施。是故起心为欲成就资生大富施与众生。依此施故怨亲平等摄取利益。是故菩萨见依布施故。得成就无量福德。一者能摄取怨。二者恒常给济一切众生衣食等物。三者心不怯弱。四者余亲不欺。五者常为众人敬信尊重。六者一切眷属信受其语。七者入大众时心无怖畏。八者一切怨敌不能伤害。九者亲属欢喜。十者现果资生常有不空。十一者常为他求。十二者所作已办。十三者情所爱敬常自围绕。十四者所不爱敬皆悉远离。十五者所有成就世间出世间利益胜事。常为一切亲属所庆。十六者若无利益一切诸亲则怀忧恼。十七者护一切恶。十八者自令安住诸善法中。十九者见他神通心不欣尚。二十者恒常赞叹一切功德。二十一者覆藏诸过。二十二者弃舍一切非丈夫相。二十三者成就一切大丈夫相。二十四者无有贫穷下贱乞人看施主眼。二十五者一切求心称事满足。是故菩萨摩诃萨。深见布施有如是等无量功德为欲利益一切众生。自能成办如是力故。信喜布施以依信喜行布施故。则能满足檀波罗蜜。
