<!-- { "loadSidebar": true } -->
　　第四地狱名烈灰汁。是诸罪人从剑叶树林出。见烈灰汁言是清冷江水。心起爱着往入江中。是等罪人先在剑林。遍身破裂入此江水。身并烂坏血肉都尽。唯筋骨相连逐水浮漾受此残酷。上上品苦极坚极强最为痛剧。乃至恶业受报未尽求死不得。昔行何业受此果报。昔在人中取有命众生。热油煎灌或糖或蜡。或煮死尸取汁浇灌。或不净秽身入园人所用池井洗濯。以此业报于中受生。复有种种诸恶业报于中受生。复有增上业报感彼中生。彼中生已受用种种不善业报。灰河两岸有诸狱卒无量千数。身并长大执叉戟等守视罪人。有时罪人语狱卒言官我今大饥。狱卒即以叉取掷置岸上。或用钳钩擘开其口。烧热铁丸恒有光炎。捉内口中唇口焦燃。咽胸心腹五藏肠胃。并皆溃烂丸从下出。是诸罪人受此酷害。上上品苦难可堪忍。极坚极强最为痛剧。乃至恶业受报未尽求死不得。昔行何业受此果报。昔在人中以毒食饴他或鸩杀人。或出家破戒食国土供养。或妄语恶口如是等业。受此果报彼中受生。复有种种诸恶业报于中受生。复次诸增上业感彼中生。彼中生已受用种种不善业报。有时罪人语狱卒言。官我今大渴。狱卒即以叉取罪人掷置岸上。或用钳钩擘开其口。烊热铁汁恒有光炎。灌其口中唇口焦燃。咽胸心腹五藏肠胃。并皆烂溃铁汁下出。是时罪人受此酷害。上上品苦难可堪忍。极坚极强最为痛剧。乃至恶业果报未尽求死不得。昔行何业受此罪苦。昔在人中取象马等尿灌他口鼻。或以五辛辣汁浇他鼻口。或置毒饮中逼令他服。或劝他饮种种诸酒。或为利酤酒或自饮酒。或出家破戒受用国土供养。苏油糖蜜等饮。或复饮他非所堪饮。以此业报于中受生。复有种种诸恶业报于中受生。复有增上业报感彼中生。彼中生已。受用种种余不善业报。重说偈言。
　　罪人出大狱　　见此热灰中
　　犹如平广地　　起爱即往彼
　　至已漫驰走　　无数诸由旬
　　举下脚生烂　　备受上品苦
　　既出热灰狱　　便见粪屎坑
　　广长深百丈　　爱往谓花池
　　是中无数虫　　口坚利如锋
　　穿皮啖血肉　　破筋骨食髓
　　复出粪坑已　　见剑林起爱
　　谓枝条嫩茂　　往彼欲求乐
　　林中种种鸟　　口啄利如铁
　　[狂-王+單]人如生树　　食啖其血肉
　　是时既食已　　唯余筋骨在
　　冷风一来吹　　皮肉更还复
　　怖畏起跳踊　　苦处作安想
　　路中受残害　　入可畏剑林
　　是时身破裂　　极痛血洪流
　　出离此林已　　便复入灰河
　　如煮豆涌沸　　或沈或浮转
　　沸烈灰中汁　　罪人亦如是
　　两岸诸狱卒　　执叉刺其体
　　将出置地上　　逼使吞铁丸
　　或复烊铁汁　　求饮灌口中
　　焦烂遍身里　　然后从下出
　　如是行恶人　　受此地狱苦
　　昔不修善业　　修行邪曲路
　　由起正思惟　　能离诸恶业
　　一向行善行　　是人度恶道
　　知善恶二业　　果报差别异
　　智人应离恶　　当种诸善根
　　复有别修行　　八直圣道分
　　为灭一切苦　　观无余四法
　　如来人天师　　如实见是已
　　故说园隔狱　　造恶人住处
　　第十阎罗地狱品。
　　如佛婆伽婆及阿罗汉说。如是我闻。一时佛世尊说。比丘我以天眼清净过于肉眼。见诸众生退没生起。善色恶色若妙若粗。或住善道或住恶道。随业受生如实我知。而说偈言。
　　起造邪恶心　　及说邪曲语
　　或作邪身业　　由昔放逸故
　　少闻无福德　　促命中为恶
　　是人舍身命　　即堕阎罗狱
