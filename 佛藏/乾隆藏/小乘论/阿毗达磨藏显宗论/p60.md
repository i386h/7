<!-- { "loadSidebar": true } -->
　　论曰。言舍一者。谓从无学及色爱尽全离欲退。言舍二者。谓诸不还从色爱尽起欲缠退。及彼获得阿罗汉时。诸先离欲依根本定入见谛者道类忍时。言舍五者。经主释言。谓先离欲道类智位。此但应说道类忍时。道类智时彼已舍故。夫言得舍据将说故又应简言。依未至定入见谛者。若依根本入见谛者。于欲界断不得无漏。离系得故不得欲界。见断法断三种遍知。非先不得可言今舍。言舍六者。谓未离欲所有圣者得不还时。得亦然者。谓有得一得二得六。言得一者。谓胜进位集法忍等九种位中。及从无学起色缠退。言得二者。谓从无学起无色界诸缠退时。言得六者。谓不还退。无得五者。理无容故。谓先离欲依未至定入见谛者。道类忍时。舍五遍知得不还果。此果若退可得五遍知此。退既无。故无容得。五岂不胜进得圣果时于诸无为更起胜得。乍可名得。宁舍遍知。约断实然。恒成就故。但今且据九遍知中。若得异名本名便失。说名为舍。亦无有过建立遍知。与断别故。
阿毗达磨藏显宗论卷第二十九
辩贤圣品第七之一
　　已辩烦恼。随诸品类虽有无量。而总立为三界五部。诸烦恼断随所系事虽亦无量。而就胜位立九遍知。然断必由道力故得。此所由道其相云何。颂曰。
　　已说烦恼断　　由见修道故
　　见道见圣谛　　修道修九品
　　论曰。世尊唯说有二烦恼。见修所断有差别故。然诸论中开二为五。即五所断。如前已说。今就略摄唯二如经断彼但由见修道故。见道谓见四圣谛理。修道谓修九品差别。见唯无漏。修通二种。准前已显。故颂不说。所见圣谛其相云何。颂曰。
　　谛四名已说　　谓苦集灭道
　　彼自体亦然　　次第随现观
　　论曰。佛于经中说谛有四。一苦二集三灭四道。于此论中亦先已说。谓有为法除诸圣道。为果性边皆名苦谛。为因性边皆名集谛。物虽无异数分无失。依彼建立现观位中。诸忍智等行相别故。如四正断出离寻等。择灭无为名为灭谛。学无学法皆名道谛。因前果后理数必然。由此定应列谛名处。苦居集后道在灭前。何故此中果前因后。随现观位次第而说。谓随行者。现观位中。前观前说后观后说。然或有法说次随生。如念住等。或复有法说次随便。如正胜等。何缘现观次第必然。加行位中如是观故。何缘加行必如是观。谓若有法最为逼恼。修加行位理应先观。次求彼因。次求彼脱。后应求彼解脱方便。譬如良医先观病者所患病状。次寻其因。次思病愈。后求良药。故契经言。夫医王者。谓具四德能拔毒箭。一善知病状。二善知病因。三善知病愈。四善知良药。如来亦尔。为大医王。如实了知苦集灭道。故加行位依此次观。现观位中观次亦尔。由加行力所引发故。如纵心诵先所诵文。故列圣谛名随现观。次第现等觉。故立现观名。正觉所缘。故唯无漏。此觉真净。故得正名。此圣谛名为目何义。圣者谛故得圣谛名。谓唯圣者于此四谛能以圣行圣智实观。异生不然。故名圣谛。唯受一分是苦自体。所余并非。如何可言诸有漏行皆是苦谛。颂曰。
　　苦由三苦合　　如所应一切
　　可意非可意　　余有漏行法
　　论曰。有三苦性。一苦苦性。二行苦性。三坏苦性。诸有漏行如其所应。与此三种苦性合故。皆是苦谛。亦无有失。所以者何。诸有漏行有三可意非可意余。可意者何。谓诸乐受及彼资具。余二类然。此中可意有漏行法。由坏苦合故名为苦。未离染者。于彼坏时。必定应生忧愁等故。以薄伽梵契经中言。诸乐受生时乐住时乐坏时苦。顺乐受诸行如乐受。应知诸非可意有漏行法。由苦苦合故。名为苦苦受。自体及顺苦法现前。必能恼身心故。以薄伽梵契经中言。诸苦受生时苦住时苦坏时乐顺苦受诸行如苦受应知除此所余有漏行法。由行苦合故名为苦。因缘所造皆是非常。有漏非常无非是苦。故有漏法皆是苦性。岂不一切有漏行法据此皆容是行苦性。不应但说非苦乐受。及彼资粮为行苦性。虽有此理。然于此中依不共故。作如是说。此三苦性其体是何。应定判言三受为体。由三受故顺三受法。如应亦得三苦性名。道无漏故非苦性摄。如上所辩。四圣谛中几是世俗。几是胜义。如是二谛其相云何。颂曰。
　　彼觉破便无　　慧析余亦尔
　　如瓶水世俗　　异此名胜义
　　论曰。诸和合物随其所应。总有二种性类差别。一可以物破为细分。二可以慧析除余法。谓且于色诸和合聚破为细分。彼觉便无名世俗谛。犹如瓶等。非破瓶等为瓦等时。复可于中生瓶等觉。有和合聚。虽破为多彼觉非无。犹如水等。若以胜慧析除余法。彼觉方无。亦世俗谛。非水等被慧析除色等时。复可于中生水等觉。故于彼物未破析时。以世想名施设为彼。施设有故名为世俗。依世俗理说有瓶等。是实非虚名世俗谛。如世俗理说为有故。若物异此名胜义谛。谓彼物觉彼破不无。及慧析除彼觉仍有。名胜义谛。犹如色等。如色等物碎为细分。渐渐破析乃至极微。或以胜慧析除味等。彼色等觉如本恒存。受等亦然。但非色法无细分故。不可碎彼以为细分。乃至极微。然可以慧析至刹那。或可析除余想等法。彼受等觉如本恒存。此真实有故名胜义。以一切时体恒有故。依胜义理说有色等。是实非虚名胜义谛。如胜义理说为有故。由此四圣谛皆胜义谛摄。细分别时觉不舍故。诸世俗谛依胜义理。世俗自体为有为无。若言是有谛应唯一。若言是无谛应无二。此应决定判言是有。以彼尊者世友说言。无倒显义名是世俗谛。此名所显义。是胜义谛名是实物。如先已辩。岂不已言。谛应唯一理实应尔。非胜义空可名谛故。何故立二。即胜义中依少别理立为世俗。非由体异。所以尔者。名是言依。随世俗情流布性故。依如是义应作是言。诸是世俗必是胜义。有是胜义而非世俗。谓但除名余实有义。即依胜义。是有义中。约少分理名世俗谛。约少分理名胜义谛。谓无简别总相所取。一合相理名世俗谛。若有简别别相所取。或类或物名胜义谛。如于一体有漏事中。所取果义名为苦谛。所取因义名为集谛。或如一体心心所法。有具六因及四缘性。由如是理。于大仙尊所说谛中。无有违害。如说一谛更无第二。唯有一道更无余道。此四圣谛总体云何。一切有为及诸择灭。以是烦恼圣道境故。染净因果性差别故。空非择灭有自体故。正见境故亦是谛择。然非烦恼圣道境故。亦非染净因果性故。亦非欣厌所行境故。非觉悟彼得成圣故。不预此中圣谛所摄。何缘烦恼不缘彼生。以彼二法是无漏故。不能违害有漏法故。谓爱但缘有漏为境。欣无漏法违诸有故。不名为爱。是善法欲。若境极能顺生贪爱。此境遍是烦恼所缘。由爱所缘。便于彼灭及彼灭道不欲疑谤空非择灭。与此相违故定不为烦恼境界。岂不于二譬喻等师。缘之亦生不欲疑谤。宁说缘彼烦恼不生。非缘彼生无智疑见障证苦灭及苦灭道。如缘苦等成染污性。如阿罗汉于道路等。亦有无智疑谤现行。岂可说为染污烦恼。是故皆是不染污性。由此说无缘彼烦恼。有说非谤空非择灭。但谤其名不缘其体。此二唯善俗智境界。于苦等谛何不亦然。是故应知前说无失。今应思择。于圣谛中求真见者。初修何行求见圣谛。初业地中所习行仪。极为繁广。欲遍解者。当于众圣所集观行诸论中求。以要言之。初修行者。应于解脱具深意乐。观涅槃德背生死过。先应方便亲近善友。善友能为众行本故。具闻等力得善友名。能品物机如应授法。故近善友名全梵行。行者既为能说正法。善友摄持应修何行。颂曰。
　　将趣见谛道　　应住戒勤修
　　闻思修所成　　谓名俱义境
　　论曰。诸有发心将趣见谛。应先安住清净尸罗。然后勤修闻所成等。故世尊说。依住尸罗于二法中能勤修习。谓先安住清净戒已。复数亲近诸瑜伽师。随瑜伽师教授诫勖。精勤摄受顺见谛闻。闻已勤求所闻法义。令师教诫所生慧增。渐胜渐明乃至淳熟。非唯于此生喜足心。复于法义自专思择。如是如是决定慧生。自思为因决慧生已。能勤修习诸烦恼等自相共相二对治修。今于此中略摄义者。谓修行者住戒勤修。依闻所成慧。起思所成慧。依思所成慧。起修所成慧此三慧相差别云何。谓如次缘名俱义境。理实三慧。于成满时。一切皆唯缘义为境。尔时难辩三慧相别。故今且约加行位辩。说闻思修缘名俱义。非唯缘名境。有决定慧生。故闻所成慧。不但缘名境。然随师说名句文力故。于义差别有决定慧生。此慧名为闻所成慧。约入方便说但缘名。闻慧成已为知别义。复加精勤自审思择。欲令思择无谬失故。复念师教名句文身。由此后时于义差别生决定慧。名思所成。此加行时。由思义力引念名故说缘俱境。思慧成已等引现前。不待名言证义差别。此决定慧名修所成。故毗婆沙辩三慧相。谓若有慧于加行时。由缘名力引生义解。此所引慧名闻所成。若加行时由思义力引念名解。由此于后生决定慧名思所成。若不待名唯观于义。起内证慧名修所成。此中二慧名所成者。是因闻思力所生义。第三修慧名所成者。是即以修为自性义。如言命器食宝所成诸有欲于修精勤学者。如何净身器令修速成。颂曰。
　　具身心远离　　无不足大欲
　　谓已得未得　　多求名所无
　　治相违界三　　无漏无贪性
　　四圣种亦尔　　前三唯喜足
　　三生具后业　　为治四爱生
　　我所我事欲　　暂息永除故
