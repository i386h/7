<!-- { "loadSidebar": true } -->
　　听我所说，若于修所断法，无有而贪，此贪唯修所断，诸预流者，未断此贪，则应说预流者缘此起爱；若预流者，不缘此起爱，则不应说于修所断法无有而贪此贪唯修所断，诸预流者，未断此贪，作如是说，俱不应理，彼既应理，此亦应然。
　　无有名何法？
　　答：三界无常。
　　如世尊说，心解脱贪瞋痴，何等心得解脱，有贪瞋痴心耶，离贪瞋痴心耶？
　　答：离贪瞋痴，心得解脱。有作是说，贪瞋痴相应心得解脱，彼不应作是说。所以者何？非此心与贪瞋痴相合，相应相杂，而贪瞋痴未断，心不解脱，贪瞋痴断，心便解脱。世尊亦说，苾刍当知，此日月轮，五翳所翳，不明不照，不广不净。何等为五？一云二烟三尘四雾五曷逻呼阿素洛手如日月轮，非与五翳相合相应相杂，彼翳未离，此日月轮，不明不照，不广不净，彼翳若离，此日月轮，明照广净，如是非此心与贪瞋痴相合，相应相杂，而贪瞋痴未断，心不解脱，贪瞋痴断，心便解脱。
　　何等心解脱，过去耶，未来耶，现在耶？
　　答：未来无学心生时，解脱一切障。
　　其事如何？
　　答：如无间道金刚喻定将灭解脱道尽智将生。若无间道金刚喻定正灭解脱道尽智正生，尔时名未来无学心生时解脱一切障。
　　未解脱心，当言解脱，已解脱心，当言解脱耶？
　　答：已解脱心当言解脱。
　　若已解脱，不应言解脱；若解脱不应言已解脱，已解脱心而言解脱，不应正理，今应问彼，如世尊说：
　　若断爱无余　　如莲华处水
　苾刍舍此彼　　如蛇脱故皮
　　汝许此说是善说耶？
　　答：如是。
　　汝何所欲，为已舍言舍，未舍言舍耶？
　　答：已舍言舍。
　　听我所说，若已舍不应言舍，若舍不应言已舍，已舍而言舍，不应正理，又世尊说：
　　断慢自善定　　善心一切脱
　一静居不逸　　越死到彼岸
　　汝许此说是善说耶？
　　答：如是。
　　汝何所欲，为已到言到，未到言到耶？
　　答：已到言到。
　　听我所说，若已到不应言到，若到不应言已到，已到而言到，不应正理，彼既应理，此亦应然，故于契经，应分别义，如世尊说：
　　兽归林薮　　鸟归虚空　　圣归涅槃
　法归分别
　　如世尊说：“苾刍当知，依厌离染，依离染解脱，依解脱涅槃。”云何厌？
　　答：若于诸行无学厌恶违逆，是谓厌。
　　云何依厌离染？
　　答：若厌相应，无贪无等贪，无瞋无等瞋，无痴无等痴善根，是谓依厌离染。
　　云何依离染解脱？
　　答：若离染相应心，已胜解，今胜解，当胜解，是谓依离染解脱。
　　云何依解脱涅槃？
　　答：若贪永断，瞋永断，痴永断，一切烦恼永断，是谓依解脱涅槃。
　　如世尊说有三界，谓断界离界灭界。云何断界？
　　答：除爱结余结断，名断界。
　　云何离界？
　　答：爱结断，名离界。
　　云何灭界？
　　答：诸余顺结法断，名灭界。
　　诸断界是离界耶？
　　答：如是。
　　设离界是断界耶？
　　答：如是。
　　诸断界是灭界耶？
　　答：如是。
　　设灭界是断界耶？
　　答：如是。
　　诸离界是灭界耶？
　　答：如是。
　　设灭界是离界耶？
　　答：如是。
　　如世尊说有三想，谓断想离想灭想。云何断想？
　　答：除爱结余结断诸想解，名断想。
　　云何离想？
　　答：爱结断诸想解，名离想。
　　云何灭想？
　　答：诸余顺结法断诸想解，名灭想。
阿毗达磨发智论卷第二杂蕴第一中爱敬纳息第四
　　爱养敬力灭　　涅槃蕴究竟
　取遍知三归　　此章愿具说
　　云何爱？
　　答：诸爱等爱，喜等喜，乐等乐，是谓爱。
　　云何敬？
　　答：诸有敬有敬性，有自在有自在性，于自在者，有怖畏转，是谓敬。
　　云何爱敬？
　　答：如有一类，于佛法僧，亲教轨范，及余随一有智尊重同梵行者，爱乐心悦，恭敬而住，若于是处，有爱及敬是谓爱敬。
　　云何供养？
　　答：此有二种，一财供养，二法供养。
　　云何恭敬？
　　答：诸有恭敬有恭敬性，有自在有自在性，于自在者有怖畏转，是谓恭敬。
　　云何供养恭敬？
　　答：如有一类，于佛法僧，亲教轨范，及余随一有智尊重同梵行者，施设供养恭敬而住，若于是处，有供养及恭敬，是谓供养恭敬。
　　云何身力？
　　答：诸身勇猛强健轻捷，能有所办，是谓身力。
　　云何身劣？
　　答：诸身不勇不猛，不强不健，不轻不捷，无所能办，是谓身劣。
　　身力身劣，几处摄，几识识？
　　答：一处摄，谓触处。二识识，谓身识及意识。如二力士相扠扑时，手腕才交，互知强弱，又如强者执弱者持，力之胜劣，相知亦尔。
　　云何择灭？
　　答：诸灭是离系。
　　云何非择灭？
　　答：诸灭非离系。
　　云何无常灭？
　　答：诸行散坏破没亡退，是谓无常灭。
　　非择灭，无常灭，何差别？
　　答：非择灭者，不由择力解脱疫疠灾横愁恼种种魔事，行世苦法，非于贪欲调伏断越，无常灭者，诸行散坏破没亡退，是谓二灭差别。
　　如契经说，有二涅槃界，谓有余依涅槃界，及无余依涅槃界。
　　云何有余依涅槃界？
　　答：若阿罗汉，诸漏永尽，寿命犹存，大种造色，相续未断，依五根身，心相续转，有余依故，诸结永尽，得获触证，名有余依涅槃界。
　　云何无余依涅槃界？
　　答：即阿罗汉，诸漏永尽，寿命已灭，大种造色相续已断，依五根身，心不复转，无余依故，诸结永尽，名无余依涅槃界。
　　涅槃当言学耶无学耶，非学非无学耶？
　　答：涅槃应言非学非无学。有作是说，涅槃有学有无学，有非学非无学。
　　云何学？
　　谓学得诸结断，得获触证。
　　云何无学？
　　谓无学得诸结断，得获触证。
　　云何非学非无学？
　　谓有漏得诸结断，得获触证。
　　于此义中，涅槃但应言非学非无学，而汝说涅槃，有学有无学，有非学非无学耶？
　　答：如是。
　　汝何所欲，诸先以世俗道，永断欲贪瞋恚得，非学非无学离系得，彼于四谛，未得现观，修习现观，得现观已，证不还果，转成学耶？
　　答：如是。
　　又何所欲？诸先以世俗道，永断欲贪瞋恚得，非学非无学离系得，后证不还果时，即彼离系应转成学，若彼今时，转成学者，先应是学体常住故，未证不还果，未有学得，已名为学，不应正理。汝何所欲，阿罗汉向，学诸结断，证阿罗汉果，彼转成无学耶？
　　答：如是。
　　又汝何所欲，阿罗汉向，学诸结断，证阿罗汉果时，即彼结断应转成无学，若彼今时成无学者，先应是无学体常住故，未证阿罗汉果，无无学得，已名无学，不应正理，汝何所欲，诸阿罗汉，无学结断，退阿罗汉果时，彼转成学耶？
　　答：如是。
　　又何所欲，诸阿罗汉，无学结断，退阿罗汉果时，即彼结断应转成学，若彼今时转成学者，先应是学体常住故，未退阿罗汉果，无有学得，已名为学，不应正理，复次涅槃不应先是非学非无学，后转成学，先是学，后转成无学，先是无学，复转成学，又涅槃不应有学有无学有非学非无学，若如是者，应成二分诸法，不决定故，应有杂乱，是则不应施设诸法性相决定。佛亦不说涅槃有学有无学性，以涅槃恒是非学非无学诸法决定，无有杂乱，恒住自性，不舍自性，涅槃常住，无有变易，是故涅槃但应言非学非无学。
　　如契经说，彼成就无学戒蕴定蕴慧蕴解脱蕴解脱智见蕴。
　　云何无学戒蕴？
　　答：无学身律仪，语律仪，命清净。
　　云何无学定蕴？
　　答：无学三三摩地，谓空、无愿、无相。
　　云何无学慧蕴？
　　答：无学正见智。
　　云何无学解脱蕴？
　　答：无学作意相应心，已胜解，今胜解，当胜解。
　　云何无学解脱智见蕴？
　　答：尽智、无生智。
　　无学慧蕴，与解脱智见蕴，有何差别？
　　答：无学苦集智，是无学慧蕴，无学灭道智，是无学解脱智见蕴；复次无学苦集灭智是无学慧蕴，无学道智，是无学解脱智见蕴；复次无学苦集道智，是无学慧蕴，无学灭智，是无学解脱智见蕴，是谓差别。
　　如世尊说：“苾刍当知，唯一究竟，无别究竟。”此中何法名究竟耶？
　　答：世尊或时于道说究竟声，或时于断说究竟声。
　　于道说究竟声者，如世尊说：
　　一类聪慢者　　不能知究竟
　彼不证道故　　不调伏而死
　　于断说究竟声者，如世尊说：
　　已到究竟者　　无怖无疑悔
　永拔有箭故　　彼住后边身
　　此是最究竟　　无上寂静迹
　清净不死迹　　诸相皆尽故
　　又契经说，有一梵志，名数目连，来诣佛所，请问佛曰：“乔答摩尊，教授教诫，诸苾刍等，彼受教已，皆能证得最极究竟涅槃界否？”世尊告曰：“此事不定，一类能证，一类不能。”如契经说，佛告苾刍：“有诸外道，虽同施设断知诸取，而彼不能具足施设，谓但施设断知欲取见取戒取，非我语取。”此有何义有作是说？此是世尊，率尔说法。彼不应作是说，所以者何？世尊说法，非全无因，或少因故。复有说者，此言显彼少分断者，彼不应作是说，所以者何？异生亦有能断少分我语取故，然佛世尊，为天人等，无量大众广说法要，无倒开示，令随类解。有诸外道，窃闻佛说蕴界处盖念住乃至觉支等名，或有具足，或不具足，是诸外道，若有得闻欲取名者，便作是言：“我亦施设断知欲取。”若有得闻见取名者，便作是言：“我亦施设断知见取。”若有得闻戒取名者，便作是言：“我亦施设断知戒取。”如多苾刍集在一处，有诸外道来作是言：“如乔答摩，为诸弟子，宣说法要，谓作是说，汝等苾刍，应断五盖，如是五盖能染污心，令慧力劣，损害觉分，障碍涅槃，于四念住，应善住心，于七觉支，应勤修习，我等亦能为诸弟子，说此法要，则乔答摩所说法要，与我何别，而今汝等独归彼耶？”然彼外道，尚不能识五盖名相，况能了达，住四念住，修七觉支，然窃佛语，故作是说，施设断取，应知亦然。又如外道摩健地迦，不了自身，众病所集，刹那不住苦空非我，来诣佛所，鼓腹而言：“吾今此身，既无诸病，应知即是究竟涅槃。”彼尚不知无病名相，况能了达究竟涅槃，然窃佛语，故作是说，施设断取，应知亦然。
　　何缘外道，但有施设断知三取非我语取？
