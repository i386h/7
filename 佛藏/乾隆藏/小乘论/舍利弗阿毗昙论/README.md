<!-- { "loadSidebar": true } -->
舍利弗阿毗昙论二十二卷


小乘论
舍利弗阿毗昙论二十二卷
姚秦天竺三藏昙摩崛多共昙摩耶舍译


　　

舍利弗阿毗昙论序
唐沙门释道摽撰
　　阿毗昙。秦言无比法。出自八音。亚圣所述。作之虽简。成命曲备。重微旷济。神要莫比。真祇洹之微风。反众流之宏趣。然佛后闇昧。竞执异津。或有我有法。或无我有法。乖忤纯风。亏曚圣道。有舍利弗。玄哲高悟。神贯翼从。德备左面。智参照来。其人以为是非之起。大猷将隐。既曰像法。任之益滞。是以敢于佛前所闻经法。亲承即集。先巡堤防。遮抑邪流。助宣法化。故其为经也。先立章以崇本。后广演以明义。之体四焉。问分也。非问分也。摄相应分也。序分也。问分者。寄言扣击。明夫应会。非问分者。假韵默通。惟宣法相。摄相应分者。总括自他。释非相无。序分者。远述因缘。以彰性空。性空彰则反迷至矣。非相无则相兴用矣。法相宣则邪观息矣。应会明则极无遗矣。四体圆足。二谛义备。故称无比法也。此经于先出阿毗昙。虽文言融通。而旨各异制。又载自空。以明宗极故。能取贵于当时。而垂轨于千载。明典振于远维。四众率尔同仰。是使殉有者袪妄见之惑。向化者起即隆之勋。迢迢焉。故冥宗之遗绪也。亹亹焉。故归轮之所契也。此经标明曩代。灵液西畛。纯教弥于阆风。玄门扇于东岭。唯秦天王。冲资睿圣。冥根树于既往。实相结于皇极。王德应符。阐扬三宝。闻兹典诰。梦想思揽。虽曰悠邈。感之愈勤。会天竺沙门。昙摩耶舍。昙摩掘多等义学。来游秦土。既契宿心。相与辩明经理。起清言于名教之域。散众微于自无之境。超超然。诚韵外之致。愔愔然。覆美称之实。于是诏令传译。然承华天哲。道嗣圣躬。玄味远流。妙度渊极。持体明旨。遂赞其事。经师本虽闇诵。诚宜谨备。以秦弘始九年。命书梵文。至十年寻应令出。但以经趣微远。非徒开言所契。苟彼此不相领悟。直委之译人者。恐津梁之要。未尽于善。停至十六年。经师渐闲秦语。令自宣译。皇储亲管理味言意兼了。复所向尽。然后笔受。即复内呈。上讨其烦重。领其指归。故令文之者修饰。义之者缀润。并校至十七年讫。若乃文外之功。胜契之妙。诚非所阶。未之能详。并求之众经。考之诸论。新异之美。自宣之于文。惟法住之实。如有表里。然原其大体。有无兼用。微文渊富。义旨显灼。斯诚有部之永涂。大乘之靡趣。先达之所宗。后进之可仰。标以近质。综不及远。情未能已。猥参斯典。悕感之诚。脱复微序。庶望贤哲。以恕其鄙。
舍利弗阿毗昙论卷第一上
问分入品第一
　　问曰。几入。答曰。十二。何等十二。内六入外六入。何等内六入。眼入耳入鼻入舌入身入意入。是名内六入。何等外六入。色入声入香入味入触入法入。是名外六入。如是内六入外六入。是名十二入。云何眼入。眼根是名眼入。云何眼入。眼界是名眼入。云何眼入。若眼我分摄。去来现在。四大所造净色。是名眼入。云何眼入。若眼我分摄。过去未来现在净色。是名眼入。云何眼入。我分摄。已见色今见色当见色不定。若眼我分摄色光。已来今来当来不定。是名眼入。云何眼入。若眼我分摄色已对眼今对当对不定。若眼无碍。是眼入是眼根是眼界。是田是物。是门是藏。是世是净。是泉是海。是沃燋是洄澓是疮是系。是目是入我分。是此岸。是内入。眼见色。是名眼入。耳鼻舌身入亦如是。云何意入。意根是名意入。云何意入。识阴是名意入。云何意入。心意识六识身七识界。是名意入。云何意入。若识过去未来现在。内外粗细。卑胜远近。是名意入。云何六识身。眼识身耳鼻舌身意识身。云何眼识身。缘眼缘色缘明缘思惟。以此四缘生识。已生今生当生不定。是名眼识身。云何耳鼻舌身意识身。缘意缘法缘思惟。以此三缘识已生今生当生不定。是名意识身。是名六识身。云何七识界。眼识界耳鼻舌身识界意界意识界。云何眼识界。若识眼根主色境界。已生今生当生不定。是名眼识界。云何耳鼻舌身识界。若识身根主触境界。已生今生当生不定。是名身识界。云何意界。意知法念法。若初心已生今生当生不定。是名意界。云何意识界。若识相似。不离彼境界。及余相似心。已生今生当生不定。是名意识界。是名七识界。云何过去识。若识已灭。是名过去识。云何未来识。若识未生未出。是名未来识。云何现在识。若心生未灭。是名现在识。云何内识。若识受是名内识。云何外识。若识不受。是名外识。云何粗识。若识欲界系。是名粗识。云何细识。若识色界系无色界系不系。是名细识。云何卑识。若识不善不善法报。若识非报非报法不适意。是名卑识。云何胜识。若识善善法报。若识非报非报法适意。是名胜识。云何远识。若诸识根远极相远不近不近边。是名远识。云何近识。若诸识相近极相近近边。是名近识。云何色入。色界是名色入。云何色入。随行色相。是名色入。云何色入。若色可见有对眼识所知。是名色入。云何色入。若色入业法烦恼所生报我分摄。身好色非好色。姝妙非姝妙。妍肤非妍肤。严净非严净若善心若不善心若无记心。所起去来屈申回转身教。若外色眼识所知。青黄赤白黑紫。粗细长短方圆。水陆光影烟云尘雾气明闇等。及余外色眼识所知。是名色入。云何声入。声界是名声入。云何声入。若色不可见有对。耳识所知。是名声入。云何声入。若声入业法烦恼所生报我分摄。身好声非好声。众妙声非众妙声。软声非软声。若善心不善心无记心所起集。声音句言语口教。若外声耳识所知。贝声大鼓声小鼓声。筝声箜篌声铜钹声。舞声歌声伎乐声悲声。男声女声。人声非人声。众生声非众生声。去声来声。相触声。风声雨声水声。诸大相触声。及余外声。耳识所知。是名声入。云何香入。香界是名香入。云何香入。若色不可见有对。鼻识所知。是名香入。云何香入。若香入业法烦恼所生报我分摄。身好香非好香。软香非软香。适意香非适意香。若外香鼻识所知。树根香。树心香。树胶香。树皮香。华香叶香果香。好香非好香。及余外香鼻识所知。是名香入。云何味入。味界是名味入。云何味入。若色不可见有对。舌识所知。是名味入。云何味入。若味入业法烦恼所生报我分摄。身甜酢苦辛咸淡涎癊。若外味舌识所知。若甜酢。若苦辛咸淡水汁。及余外味舌识所知。是名味入。云何触入。触界是名触入。云何触入。若色不可见有对。身识所知。是名触入。云何触入。若触入业法烦恼所生报我分摄。身冷热轻重粗细涩滑坚软。若外触身识所知。若冷热轻重粗细涩滑坚软。及余外触身识所知。是名触入。云何法入。法界是名法入。云何法入。受想行阴。若色不可见无对。若无为。是名法入。云何法入。受想思触思惟觉观。见慧解脱无贪无恚无痴。顺信悔不悔悦喜心进心除。信欲不放逸。念定心舍疑怖使。生老死命结。无想定得果灭尽定。身口非戒无教。有漏身口戒无教。有漏身进有漏身除。正语正业正命正身进正身除智缘尽非智缘尽决定法住缘。空处智识处智不用处智。非想非非想处智。是名法入十二入几色几非色。十色一非色。一二分或色或非色。云何十色。眼入耳鼻舌身入。色入声香味触入。是名十色。云何一非色。意入是名一非色。云何一二分或色或非色。法入是名一二分或色或非色。云何法入色。身口非戒无教。有漏身口戒无教。有漏身进有漏身除。正语正业正命正身进正身除。是名法入色。云何法入非色。受想乃至灭尽定智缘尽。乃至非想非非想处智。是名法入非色。
　　十二入几可见。几不可见。一可见十一不可见。云何一可见。色入是名一可见。云何十一不可见。九色入意入法入。是名十一不可见。十二入几有对。几无对。十有对二无对。云何十有对。十色入是名十有对。云何二无对。意入法入。是名二无对。
　　十二入几圣几非圣。十非圣二二分。或圣或非圣。云何十非圣。十色入是名十非圣。云何二二分或圣或非圣。意入法入。是名二二分或圣或非圣。云何意入非圣。若意入有漏。是名意入非圣。云何意入非圣。若意识受阴。是名意入非圣。云何意入非圣。若意入非学非无学眼识乃至意识。是名意入非圣。云何意入圣。若意入无漏。是名意入圣。云何意入圣。若意入信根相应意界意识界。是名意入圣。云何意入圣。若意入学无学。学人离结使。圣心入圣道若坚信坚法。及余趣人见行过患。观涅槃寂灭。如实观苦集尽道。未得欲得。未解欲解。未证欲证。离烦恼修道。见学人若须陀洹斯陀含阿那含观智具足。若智地若观解脱心。即证沙门果。若须陀洹果。斯陀含果阿那含果无学人。欲得阿罗汉果。未得圣法欲得。观智具足。若智地若观解脱心。即证阿罗汉果。若实人若趣若意界若意识界。是名意入圣。云何法入非圣。若法入有漏。是名法入非圣。云何法入非圣。受受阴想受阴行受阴。若色不可见无对有漏。若非圣无为。是名法入非圣。云何法入非圣。法入非学非无学受想乃至无想定。初四色非圣七无为。是名法入非圣。云何法入圣。若法入无漏是名法入圣。云何法入圣。若信根信根相应心数法。若法无缘无漏。是名法入圣。云何法入圣。若法入学无学。学人离结使圣心入圣道。若坚信坚法。及余趣人见行过患。观涅槃寂灭道。如实观苦集灭道。未得欲得。未解欲解。未证欲证。离烦恼修道。见学人若须陀洹斯陀含阿那含。观智具足。若智地若观解脱心。即证沙门果。若须陀洹果斯陀含果。若阿那含果无学人。欲得阿罗汉。未得圣法欲得。观智具足若智地若观解脱心。即证阿罗汉果。若实人若趣若受想思触思惟觉观。见慧解脱无痴顺信悦喜心进心除。信欲不放逸。念定心舍得果灭尽定。正语正业正命正身进正身除智缘尽决定。是名法入圣。
