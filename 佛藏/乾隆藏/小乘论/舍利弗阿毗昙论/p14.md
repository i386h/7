<!-- { "loadSidebar": true } -->
　　问曰。几圣谛。答曰四。何等四。苦圣谛。苦集圣谛。苦灭圣谛。苦灭道圣谛。云何苦圣谛。生苦老苦。病苦死苦。不爱会苦。爱别离苦。所求不得苦。除爱总五受阴苦。是名苦圣谛。此苦圣谛。真实如尔。非不如尔。不异不异物。如如来正说圣人谛故。是名圣谛。云何生。若诸众生诸众中生重生增长生阴得诸入众和合。是名生。云何老。若诸众生。诸众中衰寝战掉诸根熟命减行故。是名老。云何病。若诸众生诸众中病作病客病苦病因热生病因冷因风自地时变诸大增减不等业报杂病。是名病。云何死。若诸众生诸众中终没死时过阴坏舍身变灭离众。是名死云何不爱会。若不爱不喜不适意。若恶兽毒虫等。若棘刺秽陋坑岸山崄等。若不适意色声香味触法。众生若彼居亲近不独共杂不离不离不异相应不别。是名不爱会。云何爱别离。若爱喜适意。若父母兄弟姊妹妻子。若亲厚诸臣眷属。适意色声香味触法。众生若不共彼居不亲近独不杂异不相应别离。是名爱别离。云何所求不得苦。若欲希望定得未得。若色声香味触法。众生若不得彼重。不得不贵。不自在。不自由。所欲不成就。是名所求不得苦。云何除爱总五受阴苦。色受阴受想行识受阴。云何色受阴。若一切色有漏取。是名色受阴。云何受想行识受阴。若一切识有漏取。是名识受阴。是名除爱总五受阴苦。云何苦集圣谛。此爱复有喜欲彼彼染。是名苦集圣谛。云何苦集圣谛二爱。内爱外爱。是名苦集圣谛。云何苦集圣谛三爱。欲爱有爱非有爱。是名苦集圣谛。云何苦集圣谛四染。欲染色染无色染见染。是名苦集圣谛。云何苦集圣谛六爱。色爱声香味触法爱。是名苦集圣谛。云何苦集圣谛三十六爱行。十八爱行内所造。十八爱行外所造。是名苦集圣谛。此苦集圣谛。真实如尔。非不如尔。不异不异物。如如来正说圣人谛故。是谓圣谛。云何内爱。内法中欲染重欲染怜不逆乐乐欲可重可究竟可不足不满着重着津漏亲近爱支网能生苦根生希望渴宅耽忍能广创爱。是名内爱。云何外爱。外法中欲染重欲染怜不逆乐乐欲可重可究竟可不足不满着重着津漏亲近爱支网能生苦根希望渴宅耽忍能广创爱。是名外爱。云何欲爱。欲界法中欲染重欲染怜不逆乐乐欲可重可究竟可不足不满着重着津漏亲近爱支网能生苦根希望渴宅耽忍能广创爱。是名欲爱。云何有爱。色界无色界法中欲染。乃至广创爱。是名有爱。云何非有爱。若有人强言有我若杖怖苦病等逼便希望我断坏非有。彼法中欲染乃至广创爱。是名非有爱。云何欲染。若欲欲腻欲喜欲爱欲支欲耽欲态欲渴欲燋欲网。是名欲染。云何色染。若色欲色腻色喜色爱色支色耽色态色渴色燋色网。是名色染。云何无色染。若无色欲无色腻无色喜无色爱无色支无色耽无色态无色渴无色燋无色网。是名无色染。云何见染。若见欲见腻见喜见爱见支见耽见态见渴见燋见网。是名见染。云何色爱。眼知色彼法中若欲染乃至广创爱。是名色爱。云何声香味触法爱。意知法彼法中若欲染乃至广创爱。是名法爱。云何十八爱行内所造。如世尊说。因此有此因彼而有如是因有异因有常因有不常因有我当有彼我当有如是我当有异我当有因得彼得如是得异得希望当有希望彼当有希望如是当有希望异当有。是名十八爱行内所造。云何十八爱行外所造。如世尊说。是因此有此是因彼而有是如是因有是异因有是当因有是不当因有是我当有是彼我当有是如是我当有是异我当有是因得是彼得是如是得是异得是希望当有是希望彼当有是希望如是当有是希望异当有。是名十八爱行外所造。云何苦灭圣谛。彼爱无余离欲灭舍出解脱无宅已断不复生。是名苦灭圣谛。云何苦灭圣谛。智缘尽。是名苦灭圣谛。是苦灭圣谛。真实如尔。非不如尔。不异不异物。如如来正说圣人谛。是谓圣谛。云何智缘尽。若法智尽彼法尽。是名智缘尽。云何智缘尽。若法得圣道灭彼法灭。是名智缘尽。云何智缘尽。数谓知彼智若知法灭彼结灭。是名智缘尽。云何智缘尽。四沙门果。须陀洹果。斯陀含果。阿那含果。阿罗汉果。是名智缘尽。云何须陀洹果。若见断三烦恼断身见疑戒盗。是名须陀洹果。云何须陀洹果。见断三烦恼断身见疑戒盗。若得甘露。是名须陀洹果。云何须陀洹果。若见断三烦恼断身见疑戒盗。圣道一时俱断烦恼。是名须陀洹果。云何须陀洹果。见断三烦恼身见疑戒盗。圣道一时俱断烦恼。若得甘露。是名须陀洹果。云何斯陀含果。若见断三烦恼断身见疑戒盗。烦恼思惟断。欲爱嗔恚烦恼分断。是名斯陀含果。云何斯陀含果。若见断三烦恼身见疑戒盗思惟断欲爱嗔恚分断。若得甘露。是名斯陀含果。云何斯陀含果。若见断三烦恼身见疑戒盗。圣道一时俱断。烦恼思惟断。欲爱嗔恚烦恼分断。圣道一时俱断烦恼。是名斯陀含果。云何斯陀含果。见断三烦恼身见疑戒盗。圣道一时俱断。烦恼思惟断。欲爱嗔恚烦恼分断。圣道一时俱断烦恼。若得甘露。是名斯陀含果。云何阿那含果。若五下分烦恼断身见疑戒盗欲爱嗔恚。是名阿那含果。云何阿那含果。五下分烦恼断身见疑戒盗欲爱嗔恚。若得甘露。是名阿那含果。云何阿那含果。五下分烦恼断身见疑戒盗欲爱嗔恚。圣道一时俱断烦恼。是名阿那含果。云何阿那含果。五下分烦恼断身见疑戒盗欲爱嗔恚圣道一时俱断烦恼。若得甘露。是名阿那含果。云何阿罗汉果。若思惟断色界无色界烦恼断无余。是名阿罗汉果。云何阿罗汉果。思惟断色界无色界烦恼断无余。若得甘露。是名阿罗汉果。云何阿罗汉果。若一切烦恼尽。是名阿罗汉果。云何阿罗汉果。若一切烦恼尽。若得甘露。是名阿罗汉果。云何苦灭道圣谛。此八支圣道正见正觉正语正业正命正进正念正定。是名苦灭道圣谛。是苦灭道圣谛苦实如尔。非不如尔。不异不异物。如如来正说。圣人谛是谓圣谛。云何正见。学人离结使圣心入圣道。若坚信坚法。及余趣人。见行过患。观涅槃寂灭。如实观苦集灭道。未得欲得。未解欲解。未证欲证。修道离烦恼见学人。若须陀洹。斯陀含。阿那含。若观智具足。若智地若观解脱心。即得沙门果。若须陀洹果。斯陀含果。阿那含果。无学人欲得阿罗汉。未得圣法。欲得修道观智具足。若智地若观解脱心。即得阿罗汉果。若实人若趣若法中泽重泽究竟泽法泽思惟觉了达自相他相共相思持辩观进辩慧智见解射方便术焰光明昭炬慧眼慧根慧力择法正觉不痴。是名正见。云何正觉。学人离结使。乃至即得阿罗汉果。若实人若趣若觉重觉正忆想攀缘心了。是名正觉。云何正语。学人离结使。乃至即得阿罗汉果。若实人若趣若口四不善不乐尽离见过戒慎不作不容断根尽无余彼不善法中堪行善。是名正语。云何正业。学人离结使。乃至即得阿罗汉果。若实人若趣若身三不善。不乐远离见过戒慎不作不容断根尽无余彼不善法中堪行善。是名正业。云何正命。学人离结使。乃至即得阿罗汉果。若实人若趣除身口不善余邪命不乐远离见过戒慎不作不容断根尽无余彼不善法中堪行善。是名正命。云何正进。学人离结使。乃至即得阿罗汉果。若实人若趣若身心发出度堪忍不退勤力进不离不懈不缓不懒堕进根进力进觉是名正进。云何正念。学人离结使。乃至即得阿罗汉果。若实人若趣若念忆念微念慎念住不忘如语相续念不失不夺不钝不钝根念根念力念觉。是名正念。云何正定。学人离结使。乃至即得阿罗汉果。若实人若趣若心住正住专住心一向心一乐心不乱依意心独定定根定力定觉。是名正定四圣谛。几色。几非色。二非色。二二分或色或非色。云何二非色。集圣谛灭圣谛。是名二非色。云何二二分或色或非色。苦圣谛道圣谛。是名二二分或色或非色。云何苦圣谛色。眼入耳鼻舌身入色入声香味触入身口非戒无教有漏身口戒无教有漏身进有漏身除。是名苦圣谛色。云何苦圣谛非色。受想思触思惟觉观见慧解脱无贪无恚无痴顺信悔悦喜心进心除信欲不放逸念定心舍疑怖烦恼使生老死命结无想定眼识乃至意识。是名苦圣谛非色。云何道圣谛色。正语正业正命正身进。是名道圣谛色。云何道圣谛非色。正见正觉正心进正念正定。是名道圣谛非色。
　　四圣谛。几可见。几不可见。三不可见。一二分或可见或不可见。云何三不可见。集圣谛灭圣谛道圣谛。是名三不可见。云何一二分或可见或不可见。苦圣谛是名一二分或可见或不可见。云何苦圣谛可见。色入是名苦圣谛可见。云何苦圣谛不可见。除色入余苦圣谛不可见。是名苦圣谛不可见。
　　四圣谛。几有对。几无对。三无对。一二分或有对或无对。云何三无对。集圣谛灭圣谛道圣谛。是名三无对。云何一二分或有对或无对。苦圣谛是名一二分或有对或无对。云何苦圣谛有对。十色入是名苦圣谛有对。云何苦圣谛无对。初四色受想乃至无想定眼识乃至意识。是名苦圣谛无对。
　　四圣谛。几圣。几非圣。二圣。二非圣。云何二圣。灭圣谛道圣谛。是名二圣。云何二非圣。苦圣谛集圣谛。是名二非圣。有漏无漏有爱无爱有求无求当取非当取有取无取有胜无胜亦如是。
　　四圣谛。几受。几非受。三非受。一二分或受或非受。云何三非受。集圣谛灭圣谛道圣谛。是名三非受。云何一二分或受或非受。苦圣谛。是名一二分或受或非受。云何苦圣谛受。苦圣谛若内。是名苦圣谛受。云何苦圣谛受。苦圣谛业法烦恼所生报我分摄。眼入耳入鼻入舌入身入。身好色非好色。端严非端严。妍肤非妍肤。严净非严净。身好声非好声。众妙声非众妙声。软声非软声。身好香非好香。软香非软香。适意香非适意香。身甜酢苦辛咸淡涎癊。身冷热轻重粗细涩滑坚软。受心所起。去来屈申回转身教集。声音句言语口教有漏身集。受想思触思惟觉观见慧解脱悔不悔悦喜心进信欲念怖生命。眼识乃至意识。是名苦圣谛受。云何苦圣谛非受。苦圣谛外。是名苦圣谛非受。云何苦圣谛非受。苦圣谛善若不善无记。非我分摄。若善心不善心。非报非报法。心所起去来屈申回转身教集。声音句言语口教。若外色眼识所知。声香味若外触身识所知。身口非戒无教。有漏身口戒无教。有漏身进。有漏身除。除命余受想乃至。无想定眼识乃至意识。是名苦圣谛非受。内外亦如是。
