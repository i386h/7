<!-- { "loadSidebar": true } -->
四谛论卷第四
分别道谛品第六
　　经说道谛。云何此言。何所因起。若道能灭渴爱。则不应说行至苦尽。若不尔者。是言相违。若俱灭集苦。云何经中不具足说。若道能尽苦。修道办人应无品苦。若不尔者。则不应言行至苦尽。若有为法于无为中无有行至。云何说言行至苦尽正行义。言正行者八圣道是。决言何用圣名何义。云何但说道名为圣。不说余助道若道异分应说其相。若言道唯是分。则具分与分无有差别。道名何义。云何此经说于具分。余经不具。若道是有为。云何佛说。本昔已有。若是无为。云何说言有为。若道是一。一人修时余人应得。譬如衣等若不尔者。则不应说由此一道。若诸圣人同得一道。云何智慧不同。若智慧不同。云何解脱平等。若道非心。无情等物亦应有道。若心非心。法修则不具。若是心法。诸相违法云何一心并有。若道至除惑。则相违法一心并有。若不至者于他相续云何不除。若分俱起则有多作意。若次第起则但有一分。云何止立八分不增不减。云何不取欲等余法。云何一法作三种说。中道能灭福恶行至尽苦。云何说正见为初。云何说先行正见有何义。见者既无孰为能见正见。与十善正见两异云何。若由正见一时见谛应有多境。若不尔者非念念灭。若正见已了诸谛。余分何用。正觉何义。云何三法成一。若依二定证得流尽。正觉不具道分有阙。此义应救。正言何义。若有语言道修无定。何以故。佛说定以声为刺。若无不成道分。正业何义。一切分皆是正业。云何说一名为正业。若离名正业。离则非作。云何成业。离挝打等。云何不说名为道分。正业正命与十善正业正命两异云何。正命何义。正命若身口业摄。云何别立。何者正精进。何相何用何缘何义。若但灭恶是善则无二精进。若非善者灭谛则非善。若一心修正勤即具足者。则无四正勤。若次第修者。则助道修不具何者正念。何相何用何缘何义。诸有为法刹那不住云何成念。何以故。他见他忆无此义故。若一切诸法皆是念处。念根即是念处则义不相应若念。犹自不能守一法者。云何经说有念一守。云何有时能忆有时不忆。何者三摩提。何相何用何缘何义。正定若是定。须陀洹人应无欲嗔。若不尔者则违道理。
　　汝问。经说道谛。云何此言何所因起者。答此问不为开智人说。何以故。由闻其名已了义故。从大悲所起辩涅槃道显隐覆义。欲广说言灯。为分别智弟子故佛自问。何以故。由先问后解多有利益。广辩缘起已如前说。复次受化弟子问诸外道闻种种道。未能决了是道邪正。为除疑倒无明等心故。佛自问自答。何者为道。是八圣道。如疑路人导之善道。汝问。若道能灭渴爱。则不应说行至苦尽。若不尔者是言相违者。答圣人从初发心是修行用欲除灭苦。为此起道故。说行至苦尽。是苦尽由因灭得成。是故除因。譬如师子。复次诸佛观一切众生堕于苦难。发心修道。为除他苦。是修行用如国譬经说。又余经说。苦尽是出家修梵行用。如七车譬经。又如来出世为三事故。令他苦尽。是最第一故。言行至苦尽。复次一切有为无常故苦。离有为法故说苦尽。如筏喻经说。法尚应舍何况非法。复次由八圣道能除取阴。是故通说二灭言不相违。汝问。若俱灭集苦。云何经中不具足说者。答是渴爱灭由苦尽得显。复次因尽非是正用。以苦尽为正。复次圣道能灭有为及与取阴。故说苦尽通渴爱灭。汝问。若道能尽苦修道办人应无品苦。若不尔者。则不应言行至苦尽者。答依因缘尽故说苦尽。如说火尽名为灰尽。亦如根灭说为树灭。复次圣道能灭邪分别苦。而不除宿业报苦及界地及苦。譬如气嘘旃陀罗及优波斯那等。复次圣道于有余涅槃能灭心苦。于无余涅槃能灭身苦。复次圣道能灭后有阴苦。但宿行所作随逐未灭。如轮及箭。汝问。若有为法于无为中无有行至。云何说言行至苦尽者。答涅槃无行道亦无行。虽俱不由归向涅槃令得涅槃故。说行至苦尽。譬如国路。复次是方便言。如说诸流行没水渧行尽。流及水渧于尽中无行。而世说有行。行至苦尽亦复如是。汝问。正行何义。答由此了知实义故说正行。又以进趣为行。如说行一切处道。又能往安隐处故。说为正行。复次正是不背义。行是归向义。由此不背归向涅槃故名正行。汝问。正行者是八圣道。是决言何用者。答为反余道。为成立一切处行道。为显不往余处。复次能穷一切道苦。能遮一切烦恼业报烧热。能除自他恶骂重罚恶道死等怖畏。能除积骨如毗富罗山。能干乳血泪。以此功用故说决言。汝问。圣名何义者。答由体无流一味解脱众生。依此相续得名圣人。譬如善法。如经中说。是圣正见。复次圣人所行故名为圣。譬如王路。复次圣人所说。故名为圣。譬如师路。复次圣众所事。故名为圣。譬如牛路。复次令至极圣。故名为圣。譬如国路。如经说。圣正解脱。汝问。云何但道名为圣。不说余助道者。答同一相故。皆名为圣。譬如火性。复次同一解脱味故。譬如海水同一碱味。复次八道最为上首。能摄余助道。如象迹譬经说。汝问。若道异分应说其相。若言道唯是分。则具分与分无有差别者。答是具分与分差别之相。亦可见可说。譬如五分三昧。亦如五分比丘住五分处。道亦如是。与分有异。是分平等说名为道。何以故。是八种分若至平等位能除烦恼。若沈若起则不除惑。犹如调弦。复次是分圆满说名为道。能办事故。譬之如车。虽然若真实义分中说具分。譬如五分音乐及五分定。道亦如是。唯分为道今论所说。唯分是道六义证成。一说道。经言五根是道行至涅槃。此五根即是道分。故知唯分为道。二为经言。三身摄道。三身唯分。三由灭。经言。正见行于灭离道无灭。四由除。经言。若修习正见。能除欲等。若离于道则不能除。五由出离。经言。正见等诸分能出离此。若非道不能出离。六由清净道。经言。般若是道。为得清净。般若即正见。故知分是道。汝问。道名何义。答道以求觅为义。何以故。由此能得真实义故。亦以行为义故。亦以行为义者。如世间言。此道行向舍卫国等。道亦如是。归向涅槃。复次真实义门方便行生理。如此等皆是道义。汝问。云何此经说于具分。余经不具者。答法藏论说。假名有二种。一自在假名。二依他假名。说自体诸分名。是自在假名。如正见等道分。依他假者。如念等门及余助道分。何以故。此道品修非是散修。复次为胜逼故。念处等中随一法胜逼故。念处等中随一法胜余同一名。譬如碱酸等味。有诸余味随胜得名。又如诸界随一胜故。余随得名。复次于欲界中说道具分。色无色界或五或四。为灭自体。四对治故。余或增减。随界地故。以此义故有具不具。汝问。若道是有为。云何佛说是古昔道。若是无为。云何复说是有为法者。答由此古言道是有为。何以故。有为之法有新有故。譬如谷等。若是无为不应此言。譬如虚空及以涅槃。如说身是昔业而非无为。如说圣种及法诸师。是故由此古言道非无为。今论所辩道是有为。何以知之。由广分别故。如谛相应经及答达磨尘那。问由有为相故。如经言。依正思惟若道未生得生。已生得增长。有生长故知是有为。由舍除故。又如经言。法尚应舍何况非法。灭是无为则不可舍。缘内起故。如经言。是道依内起此归依难得。若是无为不依内起。由业名故。如经言。是道非黑白业能灭诸业。若是业者非无为法。由有食故。如经言。七菩提分以食为因。若无为者不须食因。以此义故道是有为。汝问。若道是一一人修时余人应得。譬如衣等。若不尔者则不应说由此一道者。答多道非一。何以故。果不同故。由道异故。故果有异。如路异故行异。复次体异故道异。谓见道修道等。亦如四苦乐迟速。复次根异故道异。谓九学九无学辟支佛佛。由根差别。是故有异。依种性故说由一道。如世说一谷。如经言。三世诸佛若观若说是此四谛。而苦等三谛体实不常。由一道言亦复如是。汝问。若诸圣人同得一道。云何智慧不同。若智慧不同。云何解脱平等者。答观一切一切种境界得成正觉。是故佛道不同二乘。如经言。若人当知一切一切种境界。当知是人名为世尊。通达平等道故。唯灭本惑三乘人等。如经言。解脱五阴与解脱无异。如多种火各烧然薪灰尽无异。由火不同热触光明威德有异。如是智慧差别。所灭惑除解脱是同故。佛定智威德及恩。由道差别难可思量。如大轮经说。汝问。若道非心法无情等物亦应有道。若心非心法修则不具。若是心法诸相违法。云何一心并有者。答心是生死分是世间法。道是出世法。两不相应。如法非法故。说道非心法。依境名心。求能名道。两若一体则自性自知。为免此失故。说道非心法。譬如寿命及无想无心等定。虽非心法而壁等中无道。亦如是。道虽有心非心处位。达皆有故无不具修。复次修有三种。谓守习研故无不具然。道亦可说是心法。何以故。与正思惟同生灭故。譬如一心。如经言。以心作增上故得一心。是名心定。即是道分。同一出离。同成一事。故共一心而不相违。汝问。若道至除惑。则相违法一心并有。若不至者于他相续云何不除者。答道不至惑而能除惑。如道不至破戒能除自破戒不除他破戒。除惑亦尔。于自他相续虽俱不至。但除自惑不能除他惑。分别部说。非至非不至此时除惑。以不生为灭故。譬如治病。苦受已至医不能治。何以故。不可转苦为乐故。苦受未至医亦不治。何以故。无所有故。若尔为何所治。但作违缘。令未生苦永不得起。道能除惑亦复如是。汝问。若分俱起则有多作意。若次第起则但有一分者。答由成一事故得俱起。非缘别境故。无多意相杂俱起。由功能故差别可见。譬如欲等。汝问。云何止立八分不增不减者。答此问不穷。是故置答。复次对治八邪分故说八分。
　　复次为摄三身。复次为对治三刺三结三火三毒故说八分。复次藏论中说。能成八功德心故说八分。由得正见故心清净。由得正觉故心鲜洁。由得正言故心平但。由得正业故心无悔。由得正命故心软滑。由得正精进故心随教。由得正念故心安住。由得正定故心不动。汝问。云何不取欲等余法者。答但取胜法。或取强用。或取能任重担。或俱摄尽正言正业正命。是须陀洹分信为三摄故。须陀洹具四智信。欲即是信。
