<!-- { "loadSidebar": true } -->
　　念等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。诸念随念。别念忆念。不忘不失。不遗不漏。不忘法性。心明记性。是名念等觉支。择法等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。于法简择极简择最极简择。解了等了遍了近了。机黠通达。审察聪睿。觉明慧行。毗般舍那决择法性。是名择法等觉支。精进等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。诸勤精进。勇健势猛。炽盛难制。励意不息。心勇悍性。是名精进等觉支。喜等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。心欣极欣现前极欣。欣性欣类。适意悦意。喜性喜类。乐和合不别离。欢欣悦豫。有堪任性。踊跃踊跃性。欢喜欢喜性。是名喜等觉支。轻安等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。身轻安心轻安。已轻安轻安类。是名轻安等觉支。定等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。诸令心住等住安住近住坚住。不乱不散摄止等持。心一境性。是名定等觉支。舍等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。心平等性。心正直性。心无警觉寂静住性。是名舍等觉支。
　　初解脱云何。谓有色观诸色。是初解脱。此中初者。谓随算数。渐次顺次相续次第。此最在初。又随入定。渐次顺次相续次第。此最在初。如是定中所有善色受想行识。是名解脱。第二解脱云何。谓内无色想。观外色。是第二解脱。此中第二者。谓随算数。渐次顺次相续次第。此居第二。又随入定。渐次顺次相续次第。此居第二。如是定中所有善色受想行识。是名解脱。第三解脱云何。谓净解脱身作证具足住。是第三解脱。此中第三者。谓随算数。渐次顺次相续次第。此居第三。又随入定。渐次顺次相续次第。此居第三。如是定中所有善色受想行识。是名解脱。第四解脱云何。谓超一切色想。灭有对想。不思惟种种想。入无边空。空无边处具足住。是第四解脱。此中第四者。谓随算数。渐次顺次相续次第。此居第四。又随入定。渐次顺次相续次第。此居第四。如是定中所有善受想行识。是名解脱。第五解脱云何。谓超一切空无边处。入无边识。识无边处具足住。是第五解脱。此中第五者。谓随算数。渐次顺次相续次第。此居第五。又随入定。渐次顺次相续次第。此居第五。如是定中所有善受想行识。是名解脱。第六解脱云何。谓超一切识无边处。入无所有无所有处具足住。是第六解脱。此中第六者。谓随算数。渐次顺次相续次第。此居第六。又随入定。渐次顺次相续次第。此居第六。如是定中所有善受想行识。是名解脱。第七解脱云何。谓超一切无所有处。入非想非非想处具足住。是第七解脱。此中第七者。谓随算数渐次顺次相续次第。此居第七。又随入定。渐次顺次相续次第。此居第七。如是定中所有善受想行识。是名解脱。第八解脱云何。谓超一切非想非非想处。入想受灭身作证具足住。是第八解脱。此中第八者。谓随算数。渐次顺次相续次第。此居第八。又随入定。渐次顺次相续次第。此居第八。如是定中诸解脱胜解脱异极解脱。复次若法想微细为因。想微细为等无间。是与想不俱义。非不成就义。是名解脱。
　　初胜处云何。谓内有色想观外色少。若好显色若恶显色。于彼诸色胜知胜见。具如是想。是初胜处。此中初者。谓随算数。渐次顺次相续次第。此最在初。又随入定。渐次顺次相续次第。此最在初。如是定中所有善色受想行识。是名胜处。第二胜处云何。谓内有色想观外色多。若好显色若恶显色。于彼诸色胜知胜见。具如是想。是第二胜处。此中第二者。谓随算数。渐次顺次相续次第。此居第二。又随入定。渐次顺次相续次第。此居第二。如是定中所有善色受想行识。是名胜处。第三胜处云何。谓内无色想观外色少。若好显色若恶显色。于彼诸色胜知胜见。具如是想。是第三胜处。此中第三者。谓随算数。渐次顺次相续次第。此居第三。又随入定。渐次顺次相续次第。此居第三。如是定中所有善色受想行识。是名胜处。第四胜处云何。谓内无色想观外色多。若好显色若恶显色。于彼诸色胜知胜见。具如是想。是第四胜处。此中第四者。谓随算数。渐次顺次相续次第。此居第四。又随入定。渐次顺次相续次第。此居第四。如是定中所有善色受想行识。是名胜处。第五胜处云何。谓内无色想观外诸色。若青青显青现青光。犹如乌莫迦花。或如婆罗痆斯深染青衣。若青青显青现青光。内无色想观外诸色。若青青显青现青光。亦复如是。于彼诸色胜知胜见。具如是想。是第五胜处。此中第五者。谓随算数。渐次顺次相续次第。此居第五。又随入定。渐次顺次相续次第。此居第五。如是定中所有善色受想行识。是名胜处。第六胜处云何。谓内无色想观外诸色。若黄黄显黄现黄光。犹如羯尼迦花。或如婆罗痆斯深染黄衣。若黄黄显黄现黄光。内无色想观外诸色。若黄黄显黄现黄光。亦复如是。于彼诸色胜知胜见。具如是想。是第六胜处。此中第六者。谓随算数。渐次顺次相续次第。此居第六。又随入定。渐次顺次相续次第。此居第六。如是定中所有善色受想行识。是名胜处。第七胜处云何。谓内无色想观外诸色。若赤赤显赤现赤光。犹如槃豆时缚迦花。或如婆罗痆斯深染赤衣。若赤赤显赤现赤光。内无色想观外诸色。若赤赤显赤现赤光。亦复如是。于彼诸色胜知胜见。具如是想。是第七胜处。此中第七者。谓随算数。渐次顺次相续次第。此居第七。又随入定。渐次顺次相续次第。此居第七。如是定中所有善色受想行识是名胜处。第八胜处云何。谓内无色想观外诸色。若白白显白现白光。犹如乌杀斯星。或如婆罗痆斯极鲜白衣。若白白显白现白光。内无色想观外诸色。若白白显白现白光。亦复如是。于彼诸色胜知胜见。具如是想。是第八胜处。此中第八者。谓随算数。渐次顺次相续次第。此居第八。又随入定。渐次顺次相续次第。此居第八。如是定中所有善色受想行识。是名胜处。
阿毗达磨品类足论卷第八
辩摄等品第六之四
　　正见云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。于法简择极简择最极简择。解了等了遍了近了。机黠通达。审察聪睿。觉明慧行。毗般舍那。是名正见。正思惟云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应诸心。寻求遍寻求。构度极构度现前构度。推究追寻。极思惟。思惟性。是名正思惟。正语云何。谓圣弟子等。于苦思惟苦。于集思惟集。于灭思惟灭。于道思惟道。除趣邪命语四恶行。于余语恶行。由决择力所引无漏。远离止息。各别远离。寂静律仪。不作不造。不行不犯。不毁分限。堤塘桥梁船筏。弃舍轨则。不违不越。不违越住。是名正语。正业云何。谓圣弟子等。于苦思惟苦。于集思惟集。于灭思惟灭。于道思惟道。除趣邪命身三恶行。于余身恶行。由决择力所引无漏。远离止息各别远离。寂静律仪。不作不造。不行不犯。不毁分限。堤塘桥梁船筏。弃舍轨则。不违不越。不违越住。是名正业。正命云何。谓圣弟子等。于苦思惟苦。于集思惟集。于灭思惟灭。于道思惟道。于趣邪命身语恶行。由决择力所引无漏。远离止息。各别远离。寂静律仪。不作不造。不行不犯。不毁分限。堤塘桥梁船筏。弃舍轨则。不违不越。不违越住。是名正命。正精进云何。谓圣弟子。于苦思惟苦。于集思惟集。于灭思惟灭。于道思惟道。无漏作意相应。诸勤精进。勇健势猛。炽盛难制。励意不息。心勇悍性。是名正精进。正念云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。诸念随念。别念忆念。不忘不失。不遗不漏。不忘法性。心明记性。是名正念。正定云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。诸令心住等住安住近住坚住。不乱不散摄止等持。心一境性。是名正定。
　　爱结云何。谓三界贪。恚结云何。谓于有情能为损害。慢结云何。谓七慢类。无明结云何。谓三界无智。见结云何。谓三见。取结云何。谓二取。疑结云何。谓于诸谛疑惑犹豫。嫉结云何。谓妒忌。悭结云何。谓心鄙吝。
　　初有情居云何。谓有色有情身异想异。如人一分天。是初有情居。此中初者。谓随算数。渐次顺次相续次第。此最在初。有情居者。谓诸有情。于此居止各别居止。由此显彼受生处故。名有情居。第二有情居云何。谓有色有情身异想一。如梵众天劫初时。是第二有情居。此中第二者。谓随算数。渐次顺次相续次第。此居第二。有情居者。义如前说。第三有情居云何。谓有色有情身一想异。如极光净天。是第三有情居。此中第三者。谓随算数。渐次顺次相续次第。此居第三。有情居者。义如前说。第四有情居云何。谓有色有情身一想一。如遍净天。是第四有情居。此中第四者。谓随算数。渐次顺次相续次第。此居第四。有情居者。义如前说。第五有情居云何。谓有色有情无想无异想。如无想有情天是第五有情居。此中第五者。谓随算数。渐次顺次相续次第。此居第五。有情居者。义如前说。第六有情居云何。谓无色有情超一切色想。灭有对想不思惟种种想。入无边空。空无边处具足住。如空无边处天。是第六有情居。此中第六者。谓随算数。渐次顺次相续次第。此居第六。有情居者。义如前说。第七有情居云何。谓无色有情超一切空无边处入无边识。识无边处具足住。如识无边处天。是第七有情居。此中第七者。谓随算数。渐次顺次相续次第。此居第七。有情居者。义如前说。第八有情居云何。谓无色有情超一切识无边处入无所有。无所有处具足住。如无所有处天。是第八有情居。此中第八者。谓随算数。渐次顺次相续次第。此居第八。有情居者。义如前说。第九有情居云何。谓无色有情超一切无所有处入非想非非想处具足住。如非想非非想处天。是第九有情居。此中第九者。谓随算数。渐次顺次相续次第。此居第九。有情居者。义如前说。
