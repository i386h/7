<!-- { "loadSidebar": true } -->
阿毗达磨顺正理论卷第七十九
辩定品第八之三
　　已辩等至云何等持。经说等持总有三种。一有寻有伺三摩地。二无寻唯伺三摩地。三无寻无伺三摩地。如是三种相别云何。颂曰。
　　初下有寻伺　　中唯伺上无
　　论曰。前来因事屡辩此三。今于此中略显别相。有寻有伺三摩地者。谓与寻伺相应等持。此初静虑及未至摄。无寻唯伺三摩地者。谓唯与伺相应等持。此即中间静虑地摄。无寻无伺三摩地者。谓非寻伺相应等持。此从第二静虑近分。乃至非想非非想摄。契经复说三种等持。一空三摩地。二无愿三摩地。三无相三摩地。如是三种相别云何。颂曰。
　　空谓空非我　　无相谓灭四
　　无愿谓余十　　谛行相相应
　　此通净无漏　　无漏三脱门
　　论曰。空三摩地谓空非我。二种行相相应等持。故说空等持近治有身见。身见亦有二行相故。谓空行相近治我所见。非我行相近治我见。观法非我名非我行相。观此中无我名空行相。由此空行相近治我所见。以此中都无我。故此法非我所。岂不空行相即非我行相。知此非我此中无我。二种行相竟有何别。非无差别言此中无我。不能显我毕竟无体故。谓此但显彼此互无。不能显成毕竟无我。以有体法亦互无故。若言此法非我便显。我毕竟无以一切法。法相等故。由此若修非我行相便治我见。修空行相治我所见。如何无别无相三摩地。谓缘灭谛四种行相相应等持。涅槃离诸相故名无相。缘彼三摩地得无相名。相略有十。谓色等五男女二种三有为相。或复相者是因异名。涅槃无因故名无相。或相谓世蕴上中下。涅槃异彼故名无相。无愿三摩地。谓缘余谛十种行相相应等持。十行相者。谓苦非常因集生缘道如行出。如是空等三三摩地。三摩地相虽无差别。而依对治意乐所缘。如其次第建立三种。由意乐故不愿三有。理且可然有过患故。宁由意乐不愿圣道。以诸圣道依属有故。若尔何用修习圣道。以是涅槃能趣因故。非离圣道有得涅槃。为求涅槃故修圣道。道如船筏必应舍故。亦由意乐不愿圣道。故缘道行相亦得无愿名。以本期心厌有为故。空非我相非所厌舍。以与涅槃相相似故。由此二行相虽缘可厌法。不取可厌相不得无愿名。此三等持通净无漏。世出世间等持摄故。世间摄故通十一地。出世摄者唯通九地。上七定边无胜德故。于中无漏者名三解脱门能与涅槃为入门故。非诸有漏法是真解脱门。性住世间违解脱故。三三摩地缘境别者。若有漏空缘一切法。若无漏空唯缘苦谛。无愿能缘苦集道谛。无相唯缘灭谛为境。三三摩地念住别者。无相唯法余皆通四。契经复说三重等持。一空空三摩地。二无愿无愿三摩地。三无相无相三摩地。如是三种相别云何。颂曰。
　　重二缘无学　　取空非常相
　　后缘无相定　　非择灭为静
　　有漏人不时　　离上七近分
　　论曰。此三等持缘前空等。取空等相故立空空等名。空空等持缘前无学空三摩地。取彼空相空相顺厌胜非我故。谓彼先起无学等持。于五取蕴思惟空相。从此后起殊胜善根相应等持。缘前无学空三摩地。思惟空相于空取空故名空空。如烧死尸以杖回转。尸既尽已杖亦应烧。如是由空烧烦恼已。复起空定厌舍前空重空等持。空行相后起即复还与空行相相应。唯此最能顺厌舍故。非我行相则不如是。见无我者于诸有为法。起厌背心不如见空故。诸有已见诸法无我。而于诸有犹生乐者。以于诸行中不审见空故。由此空定虽二行相俱。而但名空不说为非我。空于厌舍极随顺故。无愿无愿缘前无学。无愿等持取非常相。谓彼先起无学等持。于五取蕴中思惟非常相。从此后起殊胜善根。相应等持缘前无学。无愿三摩地思惟非常相。于无愿不愿名无愿无愿。举喻显示如前应知。重无愿等持非常行。相后起即复还与非常行相相应。唯此可能缘厌道故。非苦行相能缘圣道。圣道非苦趣苦灭故。苦法不能趣苦寂灭。亦非因等四能缘圣道。以圣道不能令苦续故。非道等四者此厌舍道故。非欣行相能为厌舍。岂不如无愿不愿圣道。而作道等四此亦应然。此例不然。无愿正厌有兼于圣道起不愿心故。谓前无愿正厌于有。圣道依有故兼不愿。虽望意乐说不愿道。而于圣道非正憎厌。故亦能作道等四种。无愿无愿正憎厌道。故以非常观道过失。道等行相无容厌道。是故于此不作彼四。若道非常故可厌者。应于圣道作苦行相有彼相故。如契经言。诸非常即是苦非诸圣道。可有苦相安立谛理相各别故。谓依别相立苦谛名。圣道如何亦有苦相。又契经中简别说故。如契经说略说一切五取蕴苦。若道非常故有苦相应但说蕴。既言取蕴方是苦摄。由此证知圣道非苦。若谓譬如观集为苦。谛相虽别而见非倒。以五取蕴通苦集故。如是应知观道为苦。谛相虽别见亦非倒。以无漏蕴通苦道故。由此不坏安立谛理。此亦非理。且定不应观集为苦见非颠倒。以五取蕴因性名集。果性名苦其性各异。若观因为果必观果为因。差别因缘不可得故。则是倒见非谛观摄。宁为不坏安立谛理。是则应无苦集智异。或应苦道智如苦集智。所缘无别故共立遍知。谓彼既言苦集同体。观集为苦非颠倒见。二智境同故不别立遍知。如是应言苦道同体。观道为苦非颠倒见。二智境同故不别立遍知。既不许然道宁是苦。又道与苦事各别故。谓契经说无漏五根。于去来今能断众苦。又说道能断以生为本苦。又契经说道应修习苦应永断故道非苦。若谓经言法如船筏亦应断者。理亦不然。经不说法治所断故。谓于先时修圣道法所作已办。更不应修依应舍义说名应断。非治所断与苦不同。或经中法声目契经等法。应断言显得旨忘诠。或经所言法尚应断。显已与果无用因法。可舍名断如顺住分。非如苦性道亦可断。是故苦道其体各异。又若经言诸非常即是苦。即言圣道亦有苦相。经次亦言诸是苦即非我。应执涅槃非非我性。或应亦许是苦非常。许则定应非涅槃性。若谓但言诸是苦皆非我。不言非我皆是苦。何不亦言诸是苦皆非常。不言非常皆是苦。若谓非常体即是苦。苦即非我但名有异。则空无愿应无差别。以许非我即苦等故。若谓经言苦即非我。许一切苦皆非我性。此经既说非常即苦。应许非常皆是苦性。理实如是以此经中。所言非常不说道故。为依何法说非常言。以诸愚夫于五取蕴。执为常等起四颠倒。为破彼执说非常言。乘此复言非常即苦。此言意显有漏非常。皆是苦性苦皆非我。非说一切非常非我。理必应尔。以契经中于计常境说非常故。或于此中言非常者。非唯带生灭要命终受生。谓诸愚夫计人天乐。故经依彼有粗非常。说即是苦如三恶趣。以何为证知此经中。非常等言唯依有漏。由此经后复作是说。色受等诸法非我故。非常。岂可涅槃亦非常性。故知此经唯约圣慧。四种行相缘苦谛说。若谓圣道非常故应苦。宁不许道无漏故非苦。若谓于乐计为苦见。如何但言见灭断者。于灭谓苦其过重故。谓见涅槃以为苦者。极能增长乐生死心。见道不然是故偏说。如病厌药易可疗治。若厌病愈难为救疗。或诸圣道依苦而转。故见为苦过非甚重。由此论中略而不说。有余说故义不相违。又契经言。若于喜乐如实知乐。我定说彼于四谛理。如实现观故知有为非全是苦。由此于道可观非常。成重无愿必不观苦。无相无相即缘无学无相三摩地。非择灭为境。以无漏法无择灭故。但取静相非灭妙离。谓彼先起无学等持。于择灭中思惟静相。从此后起殊胜善根相应等持。即缘无学无相三摩地非择灭为境。思惟静相于无相灭。复观为无相名无相无相。举喻显示如前应知重无相等持。静行相后起即复还。与静行相相应。唯此能观非择灭故。非妙行相境无记故非离行相。以虽证得彼非择灭。犹缚随故非灭行相。以非择灭非永解脱一切苦故。又若观灭滥非常故。所言静者惟显止息。故非择灭得有静相。以修圣道经久劬劳。于彼息中便生乐想。故重无相取静非余。重三等持唯是有漏。以于圣道生厌舍故。非无漏定厌舍圣道。二缘圣道取空非常。理可名为厌舍圣道。无相无相但缘无为作静行相。何名厌道此欣无学无相等持。不转之因故名厌道。谓彼定起义作是言。无相等持不生为善。此既欣赞圣道不生。如何不名厌舍圣道。前无相定非此所缘。如何此名无相无相。或应许此定不缘非择灭。但缘无学无相不生。此亦不然准前释故。谓缘无相定非择灭。此非择灭亦离诸相。缘无相无相故得无相无相名。缘无相境作静行相。是故此定从境立名。唯三洲人能起此定通依男女。以依女身亦能自在。延促寿故唯无学位。以有学者但欣圣道未能厌故。此亦非一切唯不时解脱。以时解脱爱圣道故。依十一地除上七边。以上七边无胜德故。若在欲界从未至摄圣道后起。若在有顶无所有摄圣道后生。余皆自地圣道后起就总类说。此从法类苦灭四智无间而生。若就别说欲界摄者非类后生。上界摄者非法后起。前二非灭后起。第三非苦后生。余行相后起此定故。应得此者皆尽智时由离染得。后由加行方起现前。唯我世尊不由加行。顺趣解脱起此现前。于道尚厌岂欣诸有。此后亦起圣道现前。然厌道故非无间起。欲界摄者是思所成。余修所成依定起故。契经复说四修等持。一为住现法乐修三摩地。二为得胜知见修三摩地。三为得分别慧修三摩地。四为诸漏永尽修三摩地。如是四种相别云何。颂曰。
　　为得现法乐　　修诸善静虑
　　为得胜知见　　修净天眼通
　　为得分别慧　　修诸加行善
　　为得诸漏尽　　修金刚喻定
