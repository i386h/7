<!-- { "loadSidebar": true } -->
阿毗达磨顺正理论卷第六十三
辩贤圣品第六之七
　　如是已破上座所宗。唯执八心名谛现观。余部于此有作是言。诸圣谛中唯顿现观。彼言既总理或无违。以谛现观总有三种。其三者何。谓见缘事。唯无漏慧于诸谛境。如实觉了名见现观。是即由见分明现前。如实而观四谛境义。即无漏慧并余相应。同一所缘名缘现观。是即由见等心心所法同。能取所缘四谛境义。即诸能缘并余俱有。同一事业名事现观。是即由见等心心所法。并余俱有戒及生相等。于诸谛中同所作义。戒生相等是现观因。于现观中彼有事用。故亦于彼立现观名。如是应知非相应法。唯一现观除慧所余。心心所法有二现观。唯无漏慧具足有三。诸说名为顿现观者。谓于一谛得现观时。于余谛中亦得现观。故于前说顿现观察。应审推征依何现观。若言依事应赞言善。以于苦谛得现观时。于苦具三于余唯事。谓初观见苦圣谛时。尽烦恼故即名断集。得择灭故即名证灭。起对治故即名修道。以见苦位于集等三。有断证修事现观故。约事现观名顿无失。若言依见应拨言非。此现观必渐诸谛相别故。一见理无多行相故。随彼自相一一谛中。世尊说言各各见故。如契经说。正见云何。谓圣出世无漏无取。广说乃至。诸圣弟子以苦行相思惟于苦。以集行相思惟于集。以灭行相思惟于灭。以道行相思惟于道。无漏作意相应择法。一见理无非一行相。故必无有别相谛中。随其自相俱时见理。由此定应许渐现观。若谓以一无我行相顿观四谛。理必不然。此不应名无漏慧故。谓无漏慧于诸谛中。一一别观方名见谛。异此应说以非我行相。思惟苦等不应说言。以苦等行相思惟苦等。又彼应说非我现观。能治何等迷三谛惑。非谤集等惑非我观能治以二行相都不相违。由此不应名真现观。如迷谛惑别有四门。现观亦应如彼有别。唯迷苦境有我执生。唯悟此生非我行相。能为对治非顿总缘。若顿总观诸法非我。如何于谛能别了知。爱真有因灭真寂静道真出离。若不了知如是等相何名见谛。若观灭道如苦行相。应名邪智非如实知。是故但缘苦为非我。可名现观非一切缘。又若见苦时断迷道等惑。修所断惑何不能断。若尔于苦得现观时。应于一切所作已办。既非所许故理不然。若谓数修能对治道。方能渐断修所断惑。非治顿起可名数修。亦应要由解道等见。方能永断迷道等惑。非解苦时名解道等。如何能断迷道等惑。又由佛说非四谛中。总相顿观成真现观。故有设难。谛应如蕴。一时总观成真现观。若异此者法相无边。现观应无究竟时。者唐捐其功。如善授经佛告长者。于四圣谛非顿现观。必渐现观。广说乃至。无处无容于苦圣谛未现观已。能现观集。如是乃至。无处无容于灭圣谛。未现观已能现观道。如是庆喜及一苾刍。二经所言意皆同此。二经一一各有别喻。若言我等不诵此经。理不应然。如向所引。分明显示渐现观经。顿现观经不可得故。谓若汝等不诵此经。复无别经分明显说必顿非渐。是汝所诵可为定量非拨此经。岂无分明说现观教。是故汝等应诵此经。此经不违诸余圣教及法性故。不可非拨。又共所诵转法轮经。说现观中别观四谛。如彼经说。此苦圣谛。是先未闻法。应如理思惟。广说乃至。此道圣谛。是先未闻法。应如理思惟。不可判为初修业地。说此无间证等觉故。更不别说现观位故。若判此为初修业地。应言何处说入真现观时。既更无文此即现观。故渐现观不违教理。又应诘彼顿现观宗。执顿现观依何教理。具依教理。且教者何。如契经言诸圣弟子。入谛现观故俱时断三结。此中不见说渐次言。又契经说。于观四谛应知慧根。此既总说观四谛言知顿现观。又契经说。修非常想断诸欲贪。乃至广说。非渐现观唯非常想。能断一切欲贪等结。又契经说。若断一切疑由知萨因苦。萨是并义。此经意言遍知有取苦。并遍知苦集。显顿现观。又契经说。若于苦无疑。于集灭道即亦得无疑。既顿舍疑非渐现观。如是谓教。其理者何。谓见苦时。断所断集。为见故断。为不见耶。若见如何遮苦集谛俱时现观。若不见者见苦谛时不应断集。经说圣慧见时断故。又如顿取五种色衣。谓如顿观五色衣者。总取衣上五种显色。如是总以一种行相。顿观苦等别谛理成。又如日船灯体虽一而能顿起。种种功能圣慧亦然。其体虽一作四事业亦无有过。谓日出时一刹那顷。除冷遣闇生暖发光。船于一念舍此趣彼负重截流。灯亦一时发时破闇尽油烧炷。又断见苦所断惑时。若即得初果应顿观四谛。若未得果则断一切见断惑时。亦应未得。差别因缘不可得故。又执于谛渐现观者。既必定许于苦等谛。一时顿具知断证修。亦必应许顿皆通达。如说于苦为通达遍知。乃至于道为通达修习。故约见现观顿现观理成。如是所言皆不成证。且彼引教说俱时声。为证不成有别义故。见于无间亦说俱声。如曼驮多俱时堕落。然非此说一刹那心。但说现观故俱时断三结。谓于四谛渐现观故。尔时便能永断三结。故非由此顿现观成。或俱时声显俱有义。如世间说有一母驴。与其十子俱时负驮。此则显示永断三结。与谛现观俱时有义。非唯于苦得现观故。便能一时永断三结。世间亦见有说俱声。而不唯显一刹那义。如说动足俱时时财。又说入城俱时富贵。引慧根教证亦不成。如信等根慧亦尔故。如契经说。于四证净应知信根。非缘佛信即缘僧等。又如经说于四念住。应知念根非缘身念。即缘受等慧根亦尔非缘苦慧即缘集等。此言意显于一一谛。有一慧根。故此无能证顿现观。非常想教证亦不成。此于余谛理不能现观故。由非常想唯以苦谛为所缘境非四谛故。若观苦谛修非常想。尔时即名观四谛者。苦应即四四应即苦。如是便成非所爱过。故缘一谛修非常想。必定不能现观四谛。然详经意。说有学者修非常想断诸欲贪。及能蠲除顺上分结。谓说修位起缘苦道。断修所断三界系贪。掉慢无明非说见道。如何引此证顿现观。萨因苦教证亦不成。见次第中亦言萨故。如言萨子提婆达多。然此萨声亦显有义。此即显示知有因苦。非知苦位即知苦因。或复相违行相别故。非苦行相即能知集。或复相违故知有因。苦圣谛位非即知集。此意显苦非无有因。理必应然。由此经说知。有因苦。曾无余经世尊于集说知言故。由此为证。知此经中非说知因但说知苦。又若见说知并因苦。即言苦集一时现观。此既不言并知灭道。应许现观非顿理成。又理无容顿断疑故。谓无容见有因苦时迷灭道疑亦皆顿断。经何故说断一切疑。今此经中言一切者。唯显见此所断诸疑。谓此契经说前后际所有缘起。有情于彼愚因果故生多疑惑。谓我过去为曾有等。乘此契经作如是说。知萨因苦断一切疑。惑此纵说断一切疑。如何便能证唯顿断。由此或可显邻近义。谓显苦时知有因苦。便极邻近断一切疑。是一切疑必当断义。如言汝等若无愤发。则为证得究竟涅槃。是故此经显初现观。不可引证唯顿非渐。由此已释若于苦无疑。于集灭道亦得无疑。教以时促故定当断。故不出观故说亦得言。非见苦时一切疑断。或依至果密说此言。以至果时并无疑故。有作是诵。若于道无疑。于苦集灭亦得无疑。故已通其教。理亦不然。且见苦时断所断集。由无常等四种行相随一现前见彼故断。苦集二物无差别故。以约行相苦集智别。非约所缘有差别故。见苦所断集可如是断。见集所断集断则不然。以离因等四种行相。了知集谛则不能断。以说于集为通达永断。乃至于道为通达修习。若异此者。经但应言。集应永断。乃至广说。此即证成现观非顿。然非要见方能断集。勿修道中缘灭道智。不能永断修所断集。经言圣慧见时断者。说见时能断非见所断法如所证修。非要由见所证修法。勿修道位苦集智起无所证修。断亦应然。非要由见。言如顿取五种色衣。理亦不然。于一刹那分明取五。非所许故。眼识总取五色衣时。不能了别青黄等异。唯能总作显行相转。意识随后次第了别。由行相速生增上慢。谓于一时顿取五色。然必无有现观起时。不能分明了苦等异。唯于四谛总行相转。如不明了总缘眼识。故不应引喻顿现观。虽亦许有总相缘智。顿缘别相多境而起。然不能了多境别相。于真现观为喻不成。如日船灯亦不应理。一体多业此不成故。以总日中暖触除冷。光色遣闇暖光自类。后从前生非从一起。既无一体作四事业。故此无能喻顿现观。又日初出无遍除遣诸冷闇能。故非顿喻灯不成喻。类此应知尽油烧炷非别用故。船之舍趣亦无有别。负重截流各非全分。故亦无喻顿现观能。虽有多能同依一体。而非现观可与彼同。四行相殊互相违故。况此三喻体皆非一。如何可引证顿现观。引得果证理亦不然。如断上惑成应果故。如渐断上界一切烦恼。成阿罗汉果无有过失。如是应知渐断一切见所断惑成预流果。又如学位同而有差别故。如预流等学位虽同。而于其中非无差别。如是第八类亦应然。又修道中亦应征责。断下下道所断惑时。若即得一来应顿断六品。若许尔者修断不成。若未得一来后亦不应得。无别因故。余位亦然。故彼所言无能证用。说于苦谛为通达等。不违我宗。有别义故。于苦至道为通达言。显见道前四善根位。于四圣谛欣乐别观。从此便能入见道位。如其次第。于四谛中正能遍知。乃至修习。此意为显渐次现观。如是所说岂违我宗。然通达言正显见道。于四谛迹乐欲见者。必应先起求通达心。故此位中说为通达。或为通达即是见道。为达谛理见道生故。恐唯见谛即谓事成。显见谛时别有所作。故次复说遍知等言。或此经应言于苦等谛由通达遍知。乃至修习显所作事由慧故成。若不许然不应重说。通达遍知义无别故。此所引教但如其文。足能证成渐现观义。以说于苦为通达遍知。乃至于道为通达修习。分明显说渐现观义。若异此者不应别说。既一一别说为通达言。故四圣谛境相各别。故唯一慧体一刹那中。无容决了四别相故。如谛别相审觉了时。方能断迷别相惑故。证知现观非顿必渐。今正详彼所引契经。显由四见力成四事现观。非显由一见四事现观成。不应引来证顿现观。已辩现观具十六心。此十六心为依何地。颂曰。
　　皆与世第一　　同依于一地
　　论曰。随世第一所依诸地。应知即此十六心依。彼依六地如先已说。谓四静虑未至中间。何缘必有如是忍智。前后次第相杂而起。颂曰。
　　忍智如次第　　无间解脱道
