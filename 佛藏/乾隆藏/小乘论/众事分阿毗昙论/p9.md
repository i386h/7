<!-- { "loadSidebar": true } -->
　　云何尔炎法。谓一切法尔炎智所知。随其所应。云何随其所应。谓彼苦智知。苦集智知。集灭智知。灭道智知。道及善等智亦知。苦集灭道虚空数灭非数灭。此一切法尔炎智所知。随其所应。是名尔炎法。
　　云何识法。谓一切法识所识识分别。随其所应。云何随其所应。谓彼眼识识色。耳识识声。鼻识识香。舌识识味。身识识触。意识识法。眼色亦识眼识识。耳声亦识耳识识。鼻香亦识鼻识识。舌味亦识舌识识。身触亦识身识识。意法亦识意识识。此一切法识分别。随其所应。是名识法。
　　云何通尔炎。谓通尔炎者。谓慧彼一切法通尔炎。随其所应。云何随其所应。谓彼苦忍苦智通苦尔炎。集忍集智通集尔炎。灭忍灭智通灭尔炎。道忍道智通道尔炎。及善有漏慧。亦通苦尔炎。集灭道虚空数灭非数灭通尔炎。此一切法通尔炎。随其所应。是名通尔炎法。云何缘法。谓一切法缘。谓心心法。随其所应。云何随其所应。谓彼眼识眼识相应法缘色。耳识耳识相应法缘声。鼻识鼻识相应法缘香。舌识舌识相应法缘味。身识身识相应法缘触。意识意识相应法缘眼色及眼识缘。耳声及耳识缘。鼻香及鼻识缘。身触及身识缘。意法及意识一切法缘。谓心心法。是名缘法。云何增上法。谓一切有为法。展转增上。及无为法。为有为法增上。是名增上法。云何色法。谓十种色入。及一入少分。云何非色法。谓一入及一入少分。云何可见法。谓一入。云何不可见法。谓十一入。云何有对法。谓十入。云何无对法。谓二入。云何有漏法。谓十入及二入少分。云何无漏法。谓二入少分。云何有为法。谓十一入。及一入少分。云何无为法。谓一入少分。云何有诤法。谓十入及二入少分。云何无诤法。谓二入少分。如有诤法。无诤法世间法出世间法入法不入法染污法不染污法依家法依出要法亦如是。
　　云何心法。谓一入。云何非心法。谓十一入。云何心法法。谓若法心相应。彼复云何。谓受阴想阴。彼相应行阴。云何非心法法。谓若法心不相应。彼复云何。谓色心心不相应行。及无为。如心法法。非心法法心相应法心不相应法亦如是。
　　云何心共有法。谓若心共有十一入少分。除意入。云何非心共有法。谓意入若非心共有十一入少分。云何心随转法。谓若法心共一起一住一灭。彼复云何。谓一切心法法。及道共定共戒。彼心及彼法生住异灭。是名心随转法。云何非心随转法。谓若法心不共一起不一住不一灭。彼复云何。谓除心法法及道共定共戒。若余色。除心随转心不相应行。若余心不相应行心及无为。云何心因法。谓若入超升离生人。除彼初无漏心。若余心。及余凡夫。决定趣向。超升离生。除彼未来初无漏心。若余心。若心因十一入少分。云何非心因法。谓若入超升离生人。彼初无漏心。及余凡夫。决定趣向。超升离生。彼初未来无漏心。及非心。若非心因十一入少分。云何心次第法。谓若心次第。余心心法。已生当生。若无想定。灭尽定。已起当起。是名心次第法。云何非心次第法。谓除心次第心心法。若余心心法。除心次第心不相应行。若余心不相应行色及无为云何缘心法。谓若意识相应缘心。云何非缘心法。谓除缘心意识相应。余非缘心意识相应。及五识相应色。及无为心不相应行。云何心增上法。谓有为法。云何非心增上法。谓无为法。云何心果法。谓一切有为法。及数灭。云何非心果法。谓虚空非数灭。云何心报法。谓若心报得十一入少分。除声入。云何非心报法。谓声入若非心报得十一入少分。
　　云何业法。谓身业口业思业。云何非业法。谓除身口业。若余色。除思业。若余行。除余受等三阴。及无为。云何业相应法。谓若法思相应。彼复云何。谓一切心心法除思。云何非业相应法。谓若法思不相应。彼复云何。谓色思心不相应行。及无为。云何业共有法。谓意入。若业共有十一入少分。除思。云何非业共有法。谓思业。除意入及非业共有十一入少分。云何业随转法。谓若法与思俱一起一住一灭。彼复云何。谓一切心心法。除思。若道共定共戒。若彼思业。及彼法生住异灭。是名业随转法。云何非业随转法。谓若法不与思俱一起一住一灭。彼复云何。谓除心心法及业随转身口业。若余色。除业随转心不相应行。若余心不相应行思。及无为。云何业因法。谓若入超升离生人除彼初无漏思业。若余思。及余凡夫。决定趣向。超升离生。除彼初未来无漏思业。若余思。及意入。若业因十一入少分。云何非业因法。谓若入超升离生人。彼初无漏思。及余凡夫。决定趣向。超升离生。彼未来初无漏思。若非业因十一入少分。除意入。云何业次第法。谓若法心次第。云何非业次第法。谓若法非心次第。云何缘业法。谓若眼耳意等。彼三识身相应缘业。云何非缘业法。谓若除眼等缘业三识身相应。若眼等。余缘非业三识身相应。及鼻舌身等三识身相应色。及无为心不相应行。云何业增上法。谓有为法。云何非业增上法。谓无为法。云何业果法。谓一切有为法。及数灭。云何非业果法。谓虚空。非数灭。云何业报法。谓若业报得十一入少分。除声入。云何非业报法。谓声入。若非业报得十一入少分。云何有法。谓有漏法。云何非有法。谓无漏法。云何有相应法。谓有漏心心法。云何非有相应法。谓无漏心心法色。及无为心不相应行。云何有共有法。谓有漏法。若无漏法。有漏法俱起。云何非有共有法。谓除有漏法及共有无漏法。若余无漏法。云何有随转有因法。谓有漏法。云何非有随转非有因法。谓无漏法。云何有次第法。谓彼有漏心心法次第生余心心法。已起当起。及无想正受。灭尽正受。已起当起。是名有次第法。云何非有次第法。谓除有次第心心法。若余心心法。除有次第心不相应行。若余心不相应行色及无为。云何缘有法。谓五识相应。及缘有意识相应。云何非缘有法。谓除五识相应及缘有意识相应。若余意识相应色。及无为心不相应行。云何有增上法。谓有为法。云何非有增上法。谓无为法。云何有果法。谓有漏法。若世俗道断诸结证。云何非有果法。谓除有漏法及有果无漏法。若余无漏法。云何有报法。谓若有报得十一入少分。除声入。云何非有报法。谓声入。若非有报得十一入少分。云何断知法。谓二智法智比智。云何智所知法。谓一切法智所知。云何非智所知法。谓若求如是法者。不可得也。
　　云何断知所断法。谓有漏法。云何非断知所断法。谓无漏法。云何修法。谓善有为法。云何非修法。谓不善无记法。及数灭。云何证法。谓有二证法智证及得证。云何智证法。谓一切法智所证。云何非智证法。谓若求如是法。不可得也。
　　云何得证法。谓善法依正。受证不隐没无记天眼天耳。是名得证。云何非得证法。谓除不隐没无记天眼天耳。若余无记及不善法。云何习法。谓善有为法。云何非习法。谓不善无记法。及数灭。云何有罪法。谓不善法。及隐没无记。云何无罪法。谓善法。及不隐没无记。如有罪法。无罪法黑法白法退法不退法亦如是。
　　云何隐没法。谓秽污法。云何不隐没法。谓不秽污法。云何记法。谓善法及不善法。云何无记法。谓除善不善。若余法是。云何已起法。谓过去现在法。云何不起法。谓未来不生法。及无为法。云何今起法。谓若未来法现前必起。云何非今起法。谓除未来法现前必起。若余未来法。过去现在法。及无为法。云何已灭法。谓过去法。云何非已灭法。谓未来现在法。及无为法。云何今灭法。谓若法现在灭。云何非今灭法。谓除现在现前灭法。若余现在法。及过去未来法。及无为法。云何缘起法。谓有为法。云何非缘起法。谓无为法。如缘起法非缘起法。缘生法非缘生法因法非因法有因法非有因法因起法非因起法亦如是。
　　云何因相应法。谓一切心心法。云何非因相应法。谓色及无为心不相应行。云何结法。谓九结。云何非结法。谓除九结。若诸余法。云何生结法。谓有漏法。云何非生结法。谓无漏法。云何取法。谓四取法。云何非取法。谓无漏法。云何受法。谓若法自性所摄。云何非受法。谓若法非自性所摄。云何取生法。谓有漏法。云何非取生法。谓无漏法。云何烦恼法。谓若法缠所起。云何非烦恼法。谓若法非缠所起。云何秽污法。谓不善法。及隐没无记。云何不秽污法。谓善法及不隐没无记。云何有秽污法。谓有漏法。云何非有秽污法。谓无漏法。云何缠法。谓诸烦恼法。云何非缠法。谓非诸烦恼法。云何缠住法。谓秽污心心法。云何非缠住法。谓不秽污心心法色。及无为心不相应行。云何缠生法。谓有漏法。云何非缠生法。谓无漏法。云何有缘法。谓一切心心法。云何无缘法。谓色无为及心不相应行。
　　云何有觉法。谓若法觉相应。云何非有觉法。谓若法觉不相应。云何有观法。谓若法观相应。云何非有观法。谓若法观不相应。云何可乐法。谓若法喜根相应。云何非可乐法。谓若法喜根不相应。云何受用法。谓若法意思惟相应。云何非受用法。谓若法意思惟不相应。云何有事有缘法。谓有为法。云何无事无缘法。谓无为法。云何有上法。谓一切有为法。及虚空非数灭。云何无上法。谓数灭法。云何远法。谓过去未来法。云何近法。谓现在法。及无为法。云何有量法。谓若法有量果。及报量所得称。云何无量法。谓若法无量果。及报量所不称。云何见法。谓眼根。及五邪见。世俗正见。学见无学见。云何非见法。谓除眼根。若余色。除八见。若余行阴所摄法。受等三阴。及无为法。云何见处法。谓有漏法。云何非见处法。谓无漏法。云何见相应法。谓八见相应法。云何非见相应法。谓非八见相应法。
　　云何凡夫法。谓地狱众生入。畜生入。饿鬼入。郁单越人入。无想天入。若由业生彼。是名凡夫法。云何非凡夫法。谓四迹。四辩。四沙门果。无诤愿智大悲灭尽正受空空无愿无愿无相无相熏修禅无间等智净居天人。由业生彼。是名非凡夫法。云何凡夫共法。谓若道共定共。生彼有处容。凡夫及圣人。若正受若生。是名凡夫共法。云何非凡夫共法。谓如非凡夫法。云何定法。谓五无间业。学法无学法。云何非定法。谓除五无间业及二学法。诸余有漏法。及无为。云何恼法。谓不善法。及隐没无记。云何非恼法。谓善法。及不隐没无记。云何根法。谓六内入。及法入中根所摄法。云何非根法。谓五外入。及法入中根所不摄法。
