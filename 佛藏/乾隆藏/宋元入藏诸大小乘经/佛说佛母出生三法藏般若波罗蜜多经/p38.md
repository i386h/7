<!-- { "loadSidebar": true } -->
　　尔时常啼菩萨摩诃萨白帝释天主言。憍尸迦。如汝所说是诸佛母及菩萨母。摩诃般若波罗蜜多正法。微妙甚深最上希有。汝以方便可能示我。帝释天主言。善男子。彼摩诃般若波罗蜜多正法在七宝函内。彼法上菩萨摩诃萨以七宝印印之。我无方便可能示汝。尔时常啼菩萨摩诃萨与长者女等。渐复前行到法上菩萨摩诃萨所。即以所持金银珍宝衣服卧具幢幡宝盖香华灯涂等。分作二分。先持一分而共供养摩诃般若波罗蜜多。次持一分亦共供养法上菩萨摩诃萨。作是供养已。复以种种妙色香华。向法上菩萨摩诃萨所而用散掷。以法上菩萨摩诃萨。威神力故。其所散华于菩萨上住虚空中。变成种种妙宝楼阁。是诸楼阁自然皆有真珠璎珞间错垂布。尔时常啼菩萨摩诃萨并长者女。见是相已咸作是念。善哉此相。甚为希有。法上菩萨摩诃萨现住菩萨地。神通威德尚能如是。何况成就阿耨多罗三藐三菩提已。彼诸功德不可称计。尔时长者女作是念已。于法上菩萨摩诃萨。益加恭敬尊重爱乐。并五百侍女亦各恭敬尊重爱乐。时长者女及五百。侍女。皆发阿耨多罗三藐三菩提心咸作是言。愿我以此善根因缘。于未来世当得成佛。为菩萨时亦如法上菩萨摩诃萨。爱乐尊重般若波罗蜜多等无有异。及广为人宣说般若波罗蜜多。成就般若波罗蜜多善巧方便。皆如法上菩萨摩诃萨今日无异。作是言已。彼长者女并五百侍女。即时头面礼菩萨足。礼已合掌退住一面。尔时常啼菩萨摩诃萨。如前所作供养事已。即时头面礼菩萨足。礼已旋绕种种称赞。欢喜瞻仰合掌而住。问法上菩萨摩诃萨言。大士当知。我善因缘故来至此。我本为求般若波罗蜜多故。于空寂林中思惟方便。时空中有声而谓我言。汝可东行求般若波罗蜜多。我如所教寻即东行。东行未久我复作念。向者云何而不能问彼空中声。东行远近于何方处。从谁得闻般若波罗蜜多。我于尔时忧愁啼泣即于彼住经七昼夜。当是忧愁啼泣之时。忽然见有如来形像。住于我前作如是言。善男子。从是东行五百由旬有城名众香。彼有菩萨摩诃萨名曰法上。汝可往彼。当得闻般若波罗蜜多。我时闻是说已心大欢喜。即于彼处一心谛想大士。思惟般若波罗蜜多。我于尔时住一切法无依止想。即时得入无量无数三摩地门。于三摩地中。见十方无量阿僧祇世界诸佛如来应供正等正觉。各各为诸菩萨摩诃萨。宣说般若波罗蜜多。是诸如来咸赞我言。善哉善哉。善男子。汝以求般若波罗蜜多因缘故。得入诸三摩地门。时诸如来如是乃至种种示教利喜。安慰我已忽然不现。我于尔时从三摩地出已。不复得见诸佛如来。我心苦恼。即作是念。向者如来。从何所来去至何所。我复思惟。彼法上菩萨摩诃萨。于先佛所深种善根。通达般若波罗蜜多具诸方便。我当往彼听受般若波罗蜜多及问斯义。以是缘故我今至此。而得瞻礼菩萨大士。我心欢喜深自庆快。犹如苾刍得第三禅乐。大士。如我向于三摩地中所见如来。而不知彼从何所来去至何所。唯愿大士。示教于我。令我常得见佛世尊。
法上菩萨品第三十一
　　尔时法上菩萨摩诃萨谓常啼菩萨摩诃萨言。善男子。如来者。无所从来亦无所去。何以故。真如无动。真如即是如来。不生法无来无去。不生法即是如来。实际无来无去。实际即是如来。空性无来无去。空性即是如来。无染法无来无去无染法即是如来。寂灭无来无去。寂灭即是如来。虚空无来无去。虚空即是如来。善男子。离如是等法无别有法可名如来。此复云何。所谓如来真如。一切法真如。同是一真如。是如无分别无二亦无三。善男子。譬如春末夏初。于日中分阳焰动发。若时有人于中求水于汝意云何。彼水从何所来。为从东海来耶。南西北海来耶。其去亦然。常啼菩萨言。彼阳焰中无水可得。况复有来及有去耶。但是愚痴无智虚妄所见。法上菩萨言。善男子。一切如来亦复如是。若人着于色相及以音声。观诸如来若来若去起分别者。当知是人愚痴无智虚妄所见。何以故。如来者是即法身。非色身可见。善男子。法性无来无去。一切如来亦复如是无来无去。又如幻师幻化所作象兵马兵车兵步兵。如是四兵幻所作故无来无去。一切如来亦复如是无来无去。又如有人于其梦中。或见一佛二佛三四五佛乃至百千诸佛。善男子。而彼诸佛从何所来去至何所。常啼菩萨言。大士。梦所不实无决定法。于是法中何有去来。法上菩萨言。一切如来亦复如是。如佛所说。一切法如梦。有人不能如实了知一切法如梦故。即以色相音声语言名字。执着分别诸佛如来若来若去。善男子。若于是法中不如实知虚妄分别者。当知是等名愚异生。受生死身轮转诸趣。远离般若波罗蜜多。远离一切佛法。善男子。若人如实了知。如佛所说一切法如梦。于是法中即无有法若来若去。是故无所分别。如实了知一切如来无来无去不生不灭。如是知者。是为见法。是为知法。是人即近阿耨多罗三藐菩提。是行般若波罗蜜多。不虚受其国中信施。能与世间作大福田。善男子。又如大海出种种宝。是宝不从东方而来。亦复不从南西北方四维上下诸方而来。但是一切众生所作福业共感报应。是故大海出诸珍宝是宝一一从因缘生。亦不无因缘生。因缘和合即有。因缘散灭即无。有亦不从十方来。无亦不至十方去。诸如来身亦复如是。不从十方来不至十方去。但以因缘和合。所生不住。因缘法亦不无因缘生。因缘和合即生。因缘离散即灭。生亦不从十方来。灭亦不至十方去。善男子。又如箜篌有弦有槽有棍。若人以手鼓击出声。是声无所从来。不从弦出不从槽出。不从棍出不从手出。但以因缘和合有声。因缘散灭即无有声。是声灭已亦无所至。善男子。诸佛如来亦复如是。从一切相应善根种种因缘如理出生。非一因一缘一善根生。亦不无因缘生。缘合故生。生而无来。缘散故灭。灭而无去。善男子。汝当如是如实了知诸佛如来无来无去。若知诸佛无来去故。即住一切法无生无灭。如是知者。是行般若波罗蜜多善巧方便。决定得成阿耨多罗三藐三菩提。
　　尔时法上菩萨摩诃萨。说是诸佛如来无来无去法时。三千大千世界六种震动现十八相。所谓动遍动等遍动。吼遍吼等遍吼。震遍震等遍震。踊遍踊等遍踊。爆遍爆等遍爆。击遍击等遍击。现如是等十八相已。一切魔宫隐蔽不现。非时开敷种种异华。大地一切华树果树皆悉倾向法上菩萨摩诃萨。帝释天主四大天王。及欲界诸天子众。于虚空中雨天妙华。向法上菩萨摩诃萨散掷供养。又复以诸天华散于常啼菩萨摩诃萨上。作如是言。善哉善哉。常啼菩萨。我等因仁者故。今日于法上菩萨摩诃萨所。得闻最上甚深正法。我等今日得大善利。斯为世间第一希有。尔时常啼菩萨摩诃萨白法上菩萨摩诃萨言。以何因缘大地震动及现诸相。法上菩萨言。善男子。我向为汝说诸佛如来无来去法乃有是相。尔时有八千人得无生法忍。八十千那庾多人发阿耨多罗三藐三菩提心。六万四千人远尘离垢得法眼净。尔时常啼菩萨摩诃萨。闻此法已心大庆快踊跃欢喜。作如是言。我于今日得最上利。以求般若波罗蜜多因缘故。于善知识所得闻诸佛如来无来去法。我今已得圆满如是善根。决定不退转于阿耨多罗三藐三菩提。作是语已转复欢喜。踊身虚空高七多罗树。于虚空中作是思惟。我今复从何得上妙香华。供养法上菩萨摩诃萨。尔时帝释天主知常啼菩萨心所念已。即以天曼陀罗华。奉上常啼菩萨摩诃萨。天主作是言。善男子。汝可持此妙华供养法上菩萨摩诃萨。我今助成于汝。利益无量无数众生。时常啼菩萨摩诃萨受帝释天主所奉华已。即以此华向法上菩萨摩诃萨散掷供养。华供养已合掌恭敬作如是言。菩萨大士。我从今日当以己身。奉事菩萨给侍供养。作是说已从空中下住菩萨前。尔时长者女并五百侍女。俱白常啼菩萨摩诃萨言。我等各以己身奉上于汝给侍供养。并其五百乘车亦同奉上。愿我世世所生。常得与汝同种善根常相值遇。常同亲近诸佛菩萨恭敬供养。我所献身愿垂纳受。尔时常啼菩萨摩诃萨告长者女等言。汝等若以诚心奉我。我有所行皆随顺者我即纳受。长者女等言。我等诚心奉上于汝。凡诸所作我等随顺。尔时常啼菩萨摩诃萨为纳受已。即白法上菩萨摩诃萨言。今此长者女并五百侍女。乃至宝严五百乘车。悉回奉上。菩萨大士愿垂纳受。尔时帝释天主赞常啼菩萨摩诃萨言。善哉善哉。善男子。如是喜舍甚为希有。若菩萨摩诃萨能如是舍者。速得阿耨多罗三藐三菩提。通达般若波罗蜜多善巧方便。善男子。过去诸佛如来应供正等正觉。本行菩萨道时。皆如汝今行是舍行。勤求般若波罗蜜多因缘。亦如汝今等无有异。尔时法上菩萨摩诃萨。为欲成就常啼菩萨摩诃萨善根故。即受是长者女等。受已即时复与常啼菩萨摩诃萨。
