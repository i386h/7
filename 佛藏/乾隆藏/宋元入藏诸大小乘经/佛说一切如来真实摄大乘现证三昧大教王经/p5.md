<!-- { "loadSidebar": true } -->
　　才出一切如来心时。具德持金刚者。成一切如来普遍警觉印众。为出现已。于是一切如来普遍警觉印众中。出一切世界极微尘量等如来像。复聚为一体。出生金刚铃菩萨身。于世尊金刚摩尼宝峰楼阁羯摩门月轮中。如理而住。普遍警觉一切如来。说此颂曰。
　　大哉一切正觉尊　　此金刚铃我坚固
　　由为一切主宰故　　亦复作彼诸仆使
　　此名一切如来三昧钩召。一切如来引入。一切如来妙缚。一切如来敬爱。如是等依一切如来教令所作。
　　复次世尊大毗卢遮那如来。以加持力作弹指相。普遍召集一切如来。说此召集加持心明曰。
　　嚩日啰(二合)三摩(引)惹(一句)
　　由是罗嚩刹那牟呼栗多中。即一切如来互警觉已。普遍一切世界云海。一切世界极微尘量等。诸如来并菩萨众。悉来集此大曼拏罗金刚摩尼宝峰楼阁。至世尊大毗卢遮那如来所。说是普礼大明曰。
　　唵(引)萨哩嚩(二合)怛他(引)誐多播(引)捺满捺喃(引)迦噜(引)弥(引一句)
　　以如是自性成就大明。随所乐诵普礼一切如来足已。说此颂曰。
　　大哉诸佛大普贤　　是诸菩萨妙敬议
　　一切如来大轮坛　　影现一切如来像
　　作是说已。是时十方世界所来集会一切如来并诸菩萨。以彼一切如来加持力故。混入世尊大毗卢遮那如来心。复从一切如来心。各各出自菩萨众会。于世尊金刚摩尼宝峰楼阁。周匝围绕同住三摩地中。说此颂曰。
　　大哉一切正觉尊　　广大无始本来生
　　由是一切微尘数　　同证清净一佛性
　　尔时十方一切世界所来集会一切如来。咸悉于此金刚界大曼拏罗中。以加持力。于普尽无余诸有情界。广作救护。悉令获得利益安乐。乃至得一切如来平等智通最上悉地殊胜果等。时诸如来。咸共劝请具德一切如来增上主宰自金刚萨埵无始无终大持金刚者。以是一百八名劝请称赞。颂曰。
　　金刚勇猛大正士　　是即金刚诸如来
　　由普贤性金刚初　　圣金刚手我顶礼
　　彼金刚王妙胜觉　　金刚钩即诸如来
　　金刚最上不空王　　金刚钩召我顶礼
　　金刚敬爱大妙乐　　而金刚箭善调伏
　　魔欲最胜大金刚　　彼金刚弓我顶礼
　　金刚善哉妙生胜　　金刚极喜即大乐
　　最上金刚欢喜王　　彼金刚喜我顶礼
　　金刚妙宝坚固利　　金刚虚空大摩尼
　　金刚丰盛虚空藏　　彼金刚藏我顶礼
　　金刚妙光大炽焰　　金刚圣日即佛光
　　金刚圆光大照明　　大金刚光我顶礼
　　金刚宝幢善利生　　金刚表刹妙欢喜
　　妙宝幢相即金刚　　彼金刚刹我顶礼
　　金刚喜笑大适悦　　金刚笑即大希有
　　大喜大乐金刚初　　金刚妙悦我顶礼
　　金刚妙法真实理　　金刚莲华妙清净
　　观照自在金刚眼　　彼金刚眼我顶礼
　　金刚利即大乘法　　而金刚剑大器仗
　　金刚甚深妙吉祥　　彼金刚慧我顶礼
　　金刚因即金刚场　　金刚妙轮大理趣
　　如教善转金刚起　　彼金刚场我顶礼
　　最上妙明金刚语　　金刚持诵善成就
　　无言金刚胜悉地　　彼金刚语我顶礼
　　金刚事业妙教令　　如金刚业善遍行
　　金刚不空极广大　　金刚巧业我顶礼
　　金刚守护大精进　　金刚甲胄大坚固
　　最胜勤勇极难敌　　金刚精进我顶礼
　　金刚药叉大方便　　金刚利牙大恐怖
　　摧伏魔力胜金刚　　金刚暴怒我顶礼
　　妙金刚拳大威力　　而金刚拳善解脱
　　金刚坚固胜三昧　　彼金刚拳我顶礼
　　如是百八寂静名　　若有常能受持者
　　彼于金刚灌顶等　　一切所作胜成就
　　如是最上秘密名　　大持金刚此称赞
　　若有常伸歌咏者　　得与金刚手无异
　　我所称赞如是等　　持金刚者百八名
　　大乘现证三昧门　　此即流布妙理趣
　　我所劝请汝圣等　　愿说最上自仪轨
　　谓一切佛大智轮　　最胜金刚曼拏罗
佛说一切如来真实摄大乘现证三昧大教王经卷第五金刚界大曼拏罗广大仪轨分第一之五
　　尔时具德持金刚者。闻诸如来劝请语已。即入一切如来三昧。出生金刚加持三摩地。说此金刚界大曼拏罗颂曰。
　　复次我今当演说　　最上广大曼拏罗
　　其相犹如金刚界　　是故名为金刚界
　　如教次第应安立　　曼拏罗中诸相分
　　先以大萨埵大印　　普遍加持作观想
　　于前印处即当起　　如理观视于诸方
　　以高举相次第行　　金刚萨埵应念诵
　　应取新线坚妙合　　称其分量而善用
　　行人持线以抨量　　随力应作曼拏罗
　　其坛四方及四门　　复以四刹而严饰
　　及以四线而交络　　缯帛妙线等庄严
　　于其四隅诸分位　　及诸门户相合处
　　各各钿饰金刚宝　　次第抨外曼拏罗
　　外坛中心如轮相　　复次渐入于中宫
　　以金刚线善抨量　　设以八柱而间饰
　　于彼金刚胜住处　　而复饰以五轮坛
　　于是所立轮坛中　　如教安立佛形像
　　于彼中心曼拏罗　　佛像周围当安布
　　四胜三昧邪印契　　如其次第应图画
　　以金刚步而渐进　　次第安四曼拏罗
　　所谓阿閦佛等四　　一切佛像皆安立
　　先画阿閦曼拏罗　　持金刚等众齐等
　　次画宝生曼拏罗　　金刚藏等众圆满
　　次无量寿曼拏罗　　金刚眼等众清净
　　不空成就曼拏罗　　金刚巧业等应画
　　于内轮坛诸隅分　　当画金刚明妃众
　　其外轮坛四隅处　　应画佛供养等四
　　然后于彼四门中　　安四护门大明王
　　次复于外轮坛处　　各应安立大萨埵
　　然后如其本部仪　　结胜三昧邪印契
　　金刚阿阇梨入已　　开印普遍为惊觉
　　次诵金刚警觉心　　阿字是为所教令
　　作自加持称自名　　然后金刚作成就
　　金刚阿阇梨次结　　萨埵金刚钩召印
　　复作弹指遍警觉　　召请一切佛菩萨
　　即刹那间一切佛　　金刚萨埵同集会
　　遍满一切曼拏罗　　普遍召请咸来集
　　然后次应结大印　　金刚萨埵乃亲近
　　一遍应诵百八名　　依法次第而称赞
　　既集会已施欢喜　　一切如来悉坚固
　　金刚萨埵本法成　　作大慈友而安住
　　然后于其四门处　　金刚钩等应作法
　　胜大羯磨印等作　　以三昧法而安立
　　胜三昧邪等诸印　　萨埵金刚等亦然
　　应诵惹吽鑁呼明　　求大萨埵法成就
　　然后佛等一切众　　并大萨埵咸集会
　　依法钩召即遍入　　悉得相应而敬爱
　　然作秘密供养事　　诸大我者悉欢喜
　　如教利益诸众生　　能作一切成就事
　　如是一切曼拏罗　　于中所有诸法用
　　是即金刚阿阇梨　　如教所作诸事业
　　复次宣说金刚界中诸曼拏罗。所有弟子入坛法等广大仪轨。今先说彼弟子入曼拏罗仪。诸欲入者。谓应先于普遍无余诸有情界起救护心。悉令获得适悦快乐。及得一切最上悉地。诸有入此大曼拏罗者。不应拣择是严非器。何以故。世尊谓有有情造大罪业。彼或于此大曼拏罗见已入己。即得当离一切恶趣。世尊或有有情。受诸饮食五欲娱乐。世间义利坚着不舍。即以此世间之法而为先行。但能于此曼拏罗中随欲所作。亦得一切意愿圆满。世尊或有有情。爱乐戏笑歌舞饮食快乐等事。又复于此一切如来大乘现证三昧法性不了知故。入余天族坛中。为求一切意愿圆满。取着彼中爱乐快乐戏笑等事。乃于一切如来曼拏罗中受学法等。妄生怖畏而不能入。于彼恶趣坛路门中。生住着心。如是等类。若能于此金刚界大曼拏罗相应而入。为求一切适悦快乐胜爱乐事最上悉地者。亦得成就。即能转彼入诸恶趣现前道等。世尊或有有情。修正法者。爱乐一切如来戒定慧法最上方便悉地果等。为求无上佛菩提故。修习一切禅定解脱地位等法。遍历无量无边苦者。如是等类。入此金刚界大曼拏罗中。如来之果即能速证。不为难得。况余一切成就法等。
　　复次宣说礼敬仪轨。谓先普礼四方一切如来。先作金刚合掌。全身委地礼东方如来。大明曰。
　　唵(引)萨哩嚩(二合)怛他(引)誐多(一句)布儒(仁祖切)波塞他(二合引)那(引)野(引)怛摩(二合引)喃儞哩夜(二合引)怛夜(引)弥萨哩嚩(二合)怛他(引)誐多(二)嚩日啰(二合)萨埵(引)提瑟姹(二合)莎[牟　　含](引切身下同三)
　　如前金刚合掌安于心间。即以颡礼南方如来。大明曰。
　　唵(引)萨哩嚩(二合)怛他(引)誐多(一句)布惹(引)毗尸(引)哥(引)夜(引)怛摩(二合引)喃儞哩夜(二合引)怛夜(引)弥萨哩嚩(二合)怛他(引)誐多(二)嚩日啰(二合)啰怛那(二合)阿毗诜左[牟　　含](引)(三)
　　如前金刚合掌复安于头。即以口礼西方如来。大明曰。
　　唵(引)萨哩嚩(二合)怛他(引)誐多(一句)布惹(引)钵啰(二合)嚩哩多(二合)那(引)夜(引)怛摩(二合引)喃儞哩夜(二合引)怛夜(引)弥萨哩嚩(二合)怛他(引)誐多(二)嚩日啰(二合)达哩摩(二合引)钵啰(二合)嚩哩多(二合)野[牟　　含](引)(三)
　　如前金刚合掌。从头渐下安于心间。即以顶礼北方如来。大明曰。
　　唵(引)萨哩嚩(二合)怛他(引)誐多(一句)布惹(引)葛哩摩(二合)尼(引)怛摩(二合引)喃儞哩夜(二合引)怛夜(引)弥萨哩嚩(二合)怛他(引)誐多(二)嚩日啰(二合)葛哩摩(二合)酤噜(引)[牟　　含](引)(三)
　　然后金刚阿阇梨。令金刚弟子以绯帛覆面。结萨埵金刚印。诵此大明曰。
　　三摩野萨怛鑁(三合一句)
　　然后以二中指持于华鬘成印。即入曼拏罗。诵此大明曰。
　　三摩野吽(引一句)
　　入曼拏罗已。然后授此誓诫言。汝今已得入一切如来曼拏罗中。当观我即从彼金刚智所生。由是金刚智故。汝即当得一切如来一切悉地。况余所有悉地法邪。若有不见大曼拏罗者。汝不应为说此三昧法。若为说者违越三昧。然后金刚阿阇梨。自结萨埵金刚印。安于金刚弟子顶。安已作是言。诸不应说人。汝为说者。以此三昧金刚摧碎汝顶。次以三昧。印水诵是心明加持。一遍然后授与弟子。令饮说此誓心大明曰。
