<!-- { "loadSidebar": true } -->
　　是时四方诸大药叉矩畔拏等。闻佛世尊说是神咒。一时合掌恐惧失色。怖畏战栗身体四肢。不能自胜出大怖声。其声远震十方闻知。四大天王作是思惟如来三密守护大千大明王神咒威德之力。广大甚深不可思议。彼诸药叉矩畔拏众诸鬼神等。闻佛所说皆悉降伏。犹如大风吹散火焰无有遗余。佛所说法亦如利刀。诸毒害心悉令断灭。佛言如梵王咒。破彼俱尾啰长子。令彼长子不起异心。若复有人为彼天龙及诸药叉矩畔拏众诸鬼神等。恼害惑乱执魅之者。当用醍醐及以芥子。以是神咒而加持之。掷入火中令火出焰。又掷四方及以上下。或掷入水。是诸人等速得安乐。若有不顺此咒者。以酥芥子相和烧之。皆令出焰亦得安乐。彼等药叉为棒所打。身体生疮及有棒痕。彼药叉等疼痛苦恼。往阿拏迦嚩底王城。到已其俱尾啰威德神力。敕诸药叉或不令入。不得饮食及其本坐。种种怖畏众会一处。出大音声。离药叉国此守护大千甚深经典。若有药叉及矩畔拏诸鬼神等不随顺者。彼诸药叉及鬼神等为大忿怒。金刚明王手执金刚而破其头。复以利刀而截其舌。复以利刀劓其耳鼻。或复斩截令身粉碎。或以刀轮而断其首。或以铁棒恒常鞭挞。或以铁橛而钉其心。或于口中常出脓血。毁谤斯经获如是报。常处轮回出已复入无有休息。诸有吉祥国土城邑不复共会。时四方天王。东力持国南方增长西方广目北方毗沙门天王。被忍辱铠各坐贤座住于佛会。大梵天王以神通力化作宝殿。种种妙宝以为庄严。其中复现金刚宝座佛坐其上。彼大梵天王及诸梵王。合掌作礼住立佛前。赞叹世尊作如是言。如真金幢金色晃耀。目若莲华清净无垢。如娑罗王树花开敷。如净满月众星围绕。相好巍巍功德庄严。牟尼法王为世间灯。天人称赞能令安乐一切众生。皆到究竟涅槃彼岸。出生于佛及辟支佛诸声闻众。天人神仙婆罗门等悉皆增长。是时世尊告大梵天王及诸梵众护世四王等。而作是言如来为欲利益安乐一切有情故。汝等听受。若复有人闻此经典轻毁之者。譬如有人动须弥山及四大海。乃至大地皆令翻覆。其人又言日月星辰水火风等。我能系缚致于他方令彼处现。如是人等为自欺诳无有是处。乃至起于种种异心轻毁之者。如是人等皆为嫉妒。不为利益一切人天。即为爱乐增长步多鬼神等众。彼诸鬼神周遍游行。伺求人便食啖其肉。如是人等即为一切魔王徒党。步多鬼神而为眷属。如是人等于此神咒不生信敬。以是神咒威德力故。令彼人等知其过恶。即于佛前志心受持此守护大千陀罗尼经忏悔之者。是诸人等即得远离种种谪罚。时会大众顶礼佛足。各各瞻仰金色之身。是时复有毗首劫摩天子。为四天王造四大宝车。一一皆以七宝所成。谓金银琉璃真珠玛瑙。及玻胝迦珊瑚等宝。种种间错而严饰之。护世四王坐其宝车。以天威力悉变金色。乘空而行至步多国。香花宝物遍覆其地而为供养。
　　是时护世四天王。敕六十大药叉将言。汝等今者持是神咒。以咒威力往诣四方。所有一切药叉罗刹步多鬼神。汝以罥索当系其颈将来至此。乃至十方一切国土。有此最上甚深经典所在之处悉当守护。时梵天众及余诸天。皆悉以此甚深经典神咒威力。降伏一切药叉罗刹步多鬼神。而为守护大千国土。是时毗沙门天王大药叉。即往四方巡游世界。敕诸大药叉将。所有药叉罗刹步多鬼神。或住十方国土城邑或居岩窟。东方彦达嚩魅与二十八步多鬼神众俱。南方矩畔拏魅与二十八步多鬼神众俱。西方龙魅与二十八步多鬼神众俱。北方药叉魅与二十八步多鬼神众俱。如是等种种执魅。恒于世间恼害众生作诸魅事。汝等诸大药叉将。以此神咒威德力故而降伏之。以五罥索系缚其身牵来至此。时矩尾啰说是语已。复有矩尾啰长子名散惹野大药叉。常乘于人。统领六十俱胝药叉及步多鬼神众俱。其第二子名惹儞迦大药叉将。统领六十俱胝药叉及步多鬼神众俱。其第三子名曰大魅大药叉将。统领六十俱胝药叉及步多鬼神众俱。其第四子名曰瓮腹大药叉将。统领六十俱胝药叉及步多鬼神众俱。魔醯首罗其天四臂具大威力。亦复统领六十俱胝药叉及步多鬼神众俱。如是矩尾啰长子散惹野大药叉将等。及魔醯首罗彦达嚩众。皆以此神咒悉令调伏。十方所有药叉罗刹步多鬼神亦令降伏。以五罥索系缚其身。牵来至此我令破坏。佛言若复有人。于此神咒如法受持。当想此大明王志心念诵如是神咒能摄一切诸大神咒等无有异。作忿怒声起勇猛意诵此神咒。彼药叉众步多鬼神。以是神咒威德力故。皆为毗沙门天王铁棒之所鞭挞。自缚而来归命忏悔。若诸魔王及诸魔众药叉罗刹步多鬼神。于佛法中常作魔事起诸障难。以是神咒威德力故。于一念顷皆悉自来归命忏悔。彼诸药叉及罗刹娑步多鬼神。或居大海或住诸河。或居舍宅或依门户。或处空室湫泺江湖。川泽陂池园苑林树。或居旷野或住村坊国邑聚落村巷四衢。或居天祀或住王宫。或依干枯娑罗之树。或居道路或住城隍。或居道界或处一方。或住四隅或不依方所。有千万亿药叉罗刹及诸步多鬼神等众。以是神咒威德力故皆悉调伏。复有诸大彦达嚩众。或为歌舞或作唱妓。奏诸雅乐琴瑟鼓吹出妙音声。如是等大彦达嚩众。具大威德有大光明色相圆满。以是神咒威德力故。皆悉调伏。天帝释日月天子。地天水天火天风天。颇罗堕天子护世四天。摩多里天子眼赤天子。雪山天子旃檀天子。商主天子么抳建姹天子。世间敬天子么怛隶唧怛啰(二合)枲曩天子。彦达嚩王[口　　爾]曩哩沙(二合)天子。五髻天子。睹母噜天子。山王天子么枲天子。尾湿嚩(二合)弥怛噜(二合)天子耶殊陀罗天子。针耳天子大口天子。妙口天子。如是等一切大威德天大力军众。及天龙彦达嚩阿苏啰药叉罗刹娑。或复疟病一日二日三日四日。若常热病。恒常恼害一切众生。起毒害心行不饶益者。诸药叉罗刹。皆为神咒罥索之所系缚牵之而来。一时合掌住立佛前。赞叹世尊而作是言。
　　稽首丈夫无所畏　　稽首调御天人师
　　不可思议大法王　　是故我今归命礼
佛说守护大千国土经卷中
　　是时复有诸大药叉步多鬼神。皆具威德有大神力。以是因缘奔来集会。所谓四臂药叉大毒害药叉。多足药叉四足药叉。二足药叉一足药叉。一头多足药叉。仰足药叉悬头药叉。四头多眼药叉半身一目药叉。一十二腹药叉驴唇药叉。象头药叉半手药叉。倒面药叉铁牙药叉。铁臂药叉。铁足药叉。复有诸罗刹娑众。所谓铜发罗刹娑铜牙罗刹娑。铜眼罗刹娑铜手罗刹娑。身如铜棒罗刹娑铜鼻罗刹娑。悬头背面罗刹娑手足炎炽罗刹娑。诸根不具罗刹娑伛偻罗刹娑。金翅鸟形罗刹娑恶眼恶视罗刹娑。恶面罗刹娑摩竭鱼形罗刹娑。兽形罗刹娑丑陋罗刹娑。铧嘴罗刹娑长唇罗刹娑。偏牙罗刹娑毒害罗刹娑。常嚬眉面罗刹娑大腹罗刹娑。象耳罗刹娑耽耳罗刹娑。无耳罗刹娑长臂罗刹娑。长鼻罗刹娑长手罗刹娑。体干枯罗刹娑身长罗刹娑。发长罗刹娑长庄严罗刹娑。大足罗刹娑细颈罗刹娑。嗅气罗刹娑瓮腹罗刹娑。猴形罗刹娑鹅形罗刹娑。持杵罗刹娑腹如棒罗刹娑。竖眼罗刹娑大耳罗刹娑。发竖罗刹娑赤色罗刹娑。大头罗刹娑弓项罗刹娑。腹曲罗刹娑肌瘦罗刹娑。雨火罗刹娑须弥顶罗刹娑。如是等大罗刹娑皆具威德有大神力。以是因缘皆悉奔驰来集佛会。复有诸大矩畔拏众。所谓树形矩畔拏。山石矩畔拏。云雾形矩畔拏梵螺声矩畔拏。鼓音矩畔拏天音声矩畔拏。恶声震吼矩畔拏大项矩畔拏。驴声矩畔拏黑色矩畔拏。青色矩畔拏黄色矩畔拏。绿色矩畔拏碧色矩畔拏。针毛剑发矩畔拏。血污身矩畔拏。如是等诸矩畔拏。以是因缘皆悉奔驰来集佛会。是诸药叉罗刹及矩畔拏等。皆以血秽污染其身。齿如锋芒手执死尸走而食之。血污唇口身手俱赤。自擘其腹心肠皆出。现是恶状令人恐怖。或摘人足浑吞食之。手足黑色杀命无数。有大筋力其身骨锁。犹如铁索毒害炽盛。常怀恶心甚可怖畏。活剥人皮满中盛血。十方国土城邑聚落。处处门户而弃掷之。毒气流行作诸灾祸。种种疾疫伤害众生。毒风寒热一切灾变。处处流行周遍四方。是诸国土所有仁王。见是灾祸流行世间心生怖畏。以是神咒大陀罗尼而加持之如是魔王及其眷属。药叉罗刹步多鬼神。皆悉降伏自缚而来。即于佛前合掌赞叹作如是言。
　　稽首丈夫无所畏　　稽首调御天人师
　　不可思议大法王　　是故我今归命礼
　　复有药叉罗刹矩畔拏。及彦达嚩步多鬼神。游行世间国土城邑。王宫聚落村巷四衢。饮啖血肉吸人精气。或有大身具大威德富贵自在。十头千眼四臂多臂。猛恶毒害无能敌者甚可怖畏。百千眷属而为侍从。执蛇秉炬。或弓箭剑戟诸斗战具或执金刚。现如是形令他恐怖。周游十方一切国土与诸药叉及罗刹众更相斗战。常随众生所在之处。吞啖于人新热血肉以充其食。亦以神通作诸变现。或作师子或现虎狼象马驼驴牛羊猪犬。或为野干熊罴獐鹿。或作异兽名啰驱迦闭。或变其形名钵啰(二合)契佉陵誐(二合)或现水族鼋鼍龟鳖。鰕蚬螺蚌龙鱼之类。复现孔雀鹦鹉白鹤。或复现为俱枳罗鸟。或复现为灵鹫鸟。或为鸠鸽鹅鸭鸳鸯。或为鸡雁或现飞鸟身如金色。是诸药叉现种种形令人恐怖。于其中间互相憎嫉互相食啖。如是等众其心差别恒常裸形黑瘦憔瘁耽着欲乐杀诸众生。出彼肠胃缠缚其身。或以铁叉撞刺令彼苦恼。出大恶声以适其意。随诸众生现种种相。或自执持刀轮剑戟。或有罗刹口牙锋利。或自出眼睛或无耳鼻。或无手足口如牛口。知诸众生生处住处及所行处或变其身令极微细于口鼻中及毛孔肢节一切身分吸人精气如是药叉罗刹步多鬼神百千万众。于诸世间无能制者。以是神咒威德力故自缚而来。即于佛前合掌恭敬以偈赞曰。
　　稽首丈夫无所畏　　稽首调御天人师
　　不可思议大法王　　是故我今归命礼
　　复有妙高山王轮围山王。鹫峰山王伊沙驮啰山王。雪山王香醉山王。半拏啰山王尾唧　怛啰(二合)山王。宝峰山王曩啰那山王。持双山王吉祥山王高顶山王。如是等诸大山王。皆悉来集彼诸山处。一切诸天而来游戏。五通神仙之所依止修行苦行。
