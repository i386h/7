<!-- { "loadSidebar": true } -->
　　尔时世尊降毒龙已。至第二日即于乌尾噜螺迦叶住处不远。就一树下经行宴安。即于是夜有四大天王下来听法。时迦叶夜出观于星像乃见佛前有四大火聚。迦叶即谓诸弟子曰。彼大沙门亦事于火。诸弟子曰。师何由知迦叶告言。我夜观星像。乃见大沙门前有四大火聚。我知沙门事火无疑。时乌噜尾螺迦叶才至天晓。速诣佛所而白佛言。汝大沙门。亦事火耶。佛即报言。我不事火。迦叶又言。我夜中观星。见沙门前有四火聚。若不事火此乃何用。佛即报言。此非是火。是四大天王下来听法。是彼四天身光之耳。迦叶惊曰。奇哉沙门。有是事也。此亦沙门有斯威德。感得天王俱来听法。此亦是阿罗汉耶。至第三日帝释天主乃于夜分来至佛所。头面礼足退坐一面。佛为帝释如应说法。帝释天主得闻法已。欢喜踊跃还归天宫。时乌噜尾螺迦叶夜观星像。又见树下世尊前面有一火聚。极大炽盛光明照耀。如日初出。而彼迦叶谓弟子曰。而此沙门定事于火。至天晓已与诸弟子速诣佛所。而白佛言。汝大沙门。我昨夜出观于星像。又见火聚炽于座前。火光上腾如日初出。我今定知沙门事火。佛即报言。我非事火。昨夜帝释下来听法。是彼身光之所照耀。迦叶叹曰。奇哉沙门。有大威德。此实希有。我今定知亦得阿罗汉果。至第四日乌噜尾螺迦叶出门观星。又复观见沙门座前有大火聚。光明照耀如日正中。是时迦叶还告弟子。我于今夜又观星像。复见沙门座前有火。光明照耀转倍于前。如日正中等无有异。审察是相定事火也。至天晓已行诣佛所。而白佛言。我夜观星亦见沙门座前有火。我知沙门定事火也。佛言。迦叶。我无所求何用于火。昨夜之中彼娑婆世界主大梵天王下来听法在我前坐。汝所见者是彼身光。时彼迦叶还复叹曰。此大沙门。乃有如是大威德力。能感梵王下来听法。实为希有。我定得知亦证阿罗汉果。至第五日。时乌尾螺迦叶弟子摩拏嚩迦等。五百人众俱事三火。各有炉。其炉共有一千五百。是时世尊在彼树下。又值彼众用火祭天。彼五百人常式发火火不能然。彼弟子众即速告师。至乌噜尾螺所而白言曰。师可知否。我等然火火终不然。不知今日何因若此。乌噜尾螺迦叶思惟是事。而彼沙门在此近住。恐彼威力而有所制。即与弟子同诣佛所而白佛言。汝大沙门。我之弟子摩拏嚩迦五百人众常式用火而为火祀。今旦然火终不能着。我疑此事。定是沙门威力所制。佛即答言。汝欲火然。迦叶答言。欲然。佛言。汝去火当自然。迦叶还家火已然矣。时彼迦叶及与弟子皆称赞曰。此大沙门有力如是。必应亦得阿罗汉果。用火祭讫。欲灭其火火不能灭。尽其彼力终不能灭。摩拏嚩迦诸弟子等疾诣乌噜尾螺迦叶之所白言。我师知否。火虽得然今不能灭。迦叶报言。此必还是沙门所为。迦叶复来至世尊所白言。沙门。火虽得然今不能灭。莫是沙门而复制也。佛即报言。汝欲灭耶。迦叶告言。欲令火灭。佛言。汝但还去必自灭。迦叶回还火已灭矣。又复叹曰。此大沙门有是神力。亦阿罗汉也。至第六日乌噜尾螺迦叶自欲用火祭其火天。火又不然。即自入定欲令火然火亦不然。来至佛所而白佛言我自用火常式得然今不能然。莫是沙门力所制也。佛言。迦叶。汝欲火然。答言。欲然。佛言。但去火必自然。迦叶回还火已然矣。用火事讫欲灭其火。火又不灭。又复入定欲令火灭。火终不灭。事不获免来白佛言。火虽得然今又不灭。必是沙门力所制也。佛言。汝欲灭耶。迦叶告言。欲令火灭。佛言。但去火必自灭。及至还家火已灭矣。火灭已后以彼余炭积于一处。移时之后其炭自然。与诸弟子同灭其火。尽其力分终不能灭。又来白佛。汝大沙门。火适得灭今还自然炽盛倍常。我不能灭。此必沙门力所制也。佛言。火又然耶。答言。火然。汝不能灭耶。答言。我不能灭。佛即报言。汝但回去火自息灭。迦叶即回火已自灭。迦叶叹曰。奇哉沙门有斯力也。我欲然火火不能然。告以得然。我欲灭火火不能灭。告以得灭。今火再着不能再灭。今火得灭亦由彼力。是大沙门有大威德。此实希有。必应亦是阿罗汉也。过是日已乌噜尾螺迦叶作外道法设七日会。彼摩伽陀国王士庶皆悉闻知。迦叶思惟。今大沙门在此近住。前所火祀皆能力制。今所作法莫复制耶。若彼沙门七日不来我法必成。若复来者或恐被制。又作是念。彼大沙门相好端严威德殊胜。国中士庶若见殊胜。或恐舍我而事于彼。以斯事故思念再三。佛即寻知。佛于七日他处游化。虽在近住迦叶及众于七日中不见世尊。时彼迦叶作七日法。国中士庶悉持香花。及与财宝广作供养。作法既毕设会亦终。却复思念。彼大沙门七日不见。我今设会多有余长。沙门若来甚有供养。作是念已。佛知其意即便行诣迦叶住处。迦叶才见心即欢喜。此大沙门我思便至。乃白佛言。沙门来耶。佛言。我来。又曰。七日之中何以不来。佛言。汝作是念。我设七日法会。若彼沙门来者恐法不成。我知汝意是以不来。今汝思念。作法已毕沙门若来甚有供养。我亦知尔。是以此来。迦叶思惟。此大沙门是大圣者悉知我意。必定亦是阿罗汉也。佛与迦叶言论已竟寻还所止。迦叶于后以虔洁心。造诸饮食极令香美异其常品。待至来日自诣佛所。白言。沙门。我以专心备办食竟。愿过我舍而受供养。佛受请已。而告之曰。汝但先去吾当便至。迦叶既去。世尊入三摩地。由如壮士屈伸臂顷。于赡部洲界取赡部树果盛满钵已回还。先至迦叶住处跏趺而坐。迦叶后至见佛先到惊而言曰。沙门来耶。佛言。我来久矣。迦叶又言。从何道来。佛即报言。我从住处往赡部洲界取赡部树果还来于此。迦叶言。大沙门乃有如是神通迅疾。于少时间能往于彼取果还来。此大沙门亦是阿罗汉也。佛即以果示之。迦叶。汝曾见不。迦叶言。我未曾见。佛言。汝乐食不。答言。乐食。佛言。随意。迦叶食果叹未曾有。食果已竟。即以所造种种饮食自手奉上。佛吃食已澡漱亦毕。即为迦叶说偈。祝愿讫寻回树下。又第二日请佛受供。佛即依前入三摩地。往弗婆提取庵摩罗果。先至迦叶住处。又第三日请佛受供。佛入三摩地。往西衢陀洲取得尾螺迦闭他果。还来先至迦叶住处。至第四日请佛受供。佛即入三摩地。如屈伸臂顷。往北俱卢洲取自然米饭钵中持来。先至迦叶住处安坐。已久迦叶方来。迦叶又问。自何道来。佛答。迦叶。我适往彼北俱卢洲。取自然米饭持来至此。迦叶叹曰。此大沙门有是神通。必是亦得阿罗汉果。佛还问言。北洲之饭汝乐食耶。答言。乐食。佛言。随意。迦叶食已叹未曾有。于是以自所办种种饮食奉上于佛。佛受食竟澡漱亦毕。即为迦叶说偈祝愿已还归树下。世尊来日乃自持钵往四大王天。直至忉利天取天酥味。还来所止树下而食。吃食既毕思水澡漱。帝释天主知佛思水。如展臂顷来至佛所。白世尊言。欲水用耶。佛言。欲水。帝释即观近地先有涸池。以手指之水即涌出。清净香洁无与等者。佛即澡漱随意受用。帝释天主还归天宫。迦叶忽见惊怪非常。而此涸池无水已久。今复水满不知何来。速至佛所而白佛言。大沙门。此池久涸水因何有。佛即报言。今日食毕无水澡漱。帝释遥知乃下天来为我出水。迦叶叹言。未曾有也。食从天取。水令天出。能感如是。此必亦得阿罗汉也。迦叶乃立池名谓之播抳佉多。佛于后时入池澡浴。池岸之侧先有大树。名阿祖啰曩。佛以袈裟挂于树上。迦叶来至见佛袈裟挂于树上。知佛澡浴即来瞻睹佛既浴讫出水上岸。即展其手欲攀树枝。时阿祖啰曩枝便低亚。迦叶乃见还复叹曰。此大沙门实不思议。感得无情自然低亚。沙门亦得阿罗汉也。世尊后时思欲洗衣。云何得石而为用耶。帝释遥知。寻至佛所白言。世尊。佛欲洗衣而用石耶。佛言。要石。帝释即令夜叉于大山中取石一块修令平正。复使光洁置于池侧。佛即洗衣。洗已欲晒。帝释又令夜叉别取一石置于池岸。佛洗衣竟就石晒之。迦叶来至。又见池岸忽然有石乃自惊怪。池岸先无今从何来。而白佛言。大沙门。池岸之石自何而有。佛即报言。我欲洗衣为无石故。即起思念。帝释下来为我安置。我又思念无处晒衣。彼天帝释又安一石。二石所来皆帝释也。迦叶大叹。此大沙门凡是所作非世之有。必已证得阿罗汉也。然其所证应莫超吾。迦叶之心似有省悟。世尊又以方便更现异相。教化迦叶令入正道。佛即化彼尼连河水忽然泛溢。居河左右人多漂溺。枯涸陂池处处皆满。佛所止处正居其内。佛以神力令水环绕。四面壁立中心尘起。迦叶是时见河泛溢最盛于常。即思念言。彼大沙门得不漂溺。由是乘船速至佛所。乃见世尊树下经行步步尘起。又以环水壁立不能下船。叹异倍常。遥相慰曰。沙门。安否得无忧恼耶。佛言。我无忧恼劳相谕也。复思念言。此大沙门自有神通何不离此。迦叶又言。莫欲乘船离于此耶。佛言。欲离。于此迦叶白言。若欲离者当自上船。佛以神力如弹指顷。已在船中跏趺而坐。迦叶见佛已坐。不见所来所入。迦叶叹言。沙门是大丈夫有大威德。乃有神通能如是也。迦叶白言。我自亦得阿罗汉果。然不及沙门所证之道。佛知迦叶决定回心。便即告言。汝自言证阿罗汉者非实证也。迦叶忽闻世尊发如是语。身毛皆竖转自克责。此大沙门悉能知我种种之事。今宜师之以进其道。作念已定而白佛言。大沙门。愿知我意。今欲于大沙门法中出家。而为僧伽禀奉教敕修持梵行。唯愿慈悲特赐听许。佛知迦叶证道时至。又以方便化彼徒众。乃谓迦叶曰。汝欲于吾法中出家学道为沙门者。还曾令诸弟子悉知已否。迦叶答言。弟子未知。佛言。汝为人师不得卒暴。且可归还与弟子议。若谓然者即可再来。斯亦未晚。迦叶奉教还至住处。乃与摩拏嚩迦等五百弟子同集一处。告而言曰。彼大沙门相好异常神通难及。凡所动止天悉遥知。或来座前而听其法。或有要用皆能给送。累见神变我实不如。今欲师彼出家以进其道。吾已决定。汝等如何。细自筹量以实报我。摩拏嚩迦白迦叶言。彼火龙暴恶首先降伏。神异他心众人目睹。我等所业悉自师传。师既未如弟子何说。师若决志我等皆随。师若达彼宗源。亦愿垂于济度。我等已决众共一心。今或可行不可失也。于是迦叶知众诚愿。乃令弟子取事火具护摩杓等种种之器及鹿皮衣树皮衣净瓶拄杖革屣等物。悉弃尼连河中。以示不回之相。师徒相率同诣佛所。顶礼佛足退立一面。
