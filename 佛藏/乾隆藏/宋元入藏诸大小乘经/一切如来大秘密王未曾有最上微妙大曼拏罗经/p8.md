<!-- { "loadSidebar": true } -->
　　复次金刚手菩萨。我今复说造佛菩萨及众贤圣等量功德。金刚手若复有人。造一尺量三摩地化身菩萨一千身功德果报。不如造一化身如来像。乃至佛塔功德亦复如是。若复有人能造化身如来像化身菩萨像。乃至诸化身贤圣之像。所得功德无量无边。得大富贵所求成就。
　　复次金刚手若复有人发精进心。行于布施专注不二。于初中后不生退屈。造百千佛以至圆满。此人所获果报。当生上族感身端正。复得无病长寿。后获宿命之智。
　　复次金刚手菩萨白佛言。世尊若诸有情欲画佛像反书经法。乃至作大供养其法云何。
　　尔时世尊告金刚手言。若有善男子善女人。若自为求增益善果。画于佛像及书经法者。当选书画之人。诸根具足相貌圆满。于诸有情心无杀害亦不谤毁者。如是之人画于佛像及书经法者。彼善男子善女人。所获功德殊胜无比。
　　尔时金刚手菩萨复白佛言。世尊若善男子善女人。得知如是正法种种仪则有其人云何。
　　佛言金刚手若有善男子善女人。得知如是正法种种仪则者。是人真是功德之主。彼人如是依法作已。复行布施及依法作护摩者。所作所求一切成就。
　　尔时金刚手菩萨。闻佛世尊如是说已。从坐而起合掌向佛。作是赞言善哉善哉。快说如是微妙法要我今得闻。愿为未来一切有情流传演说。如是赞已欢喜旋绕作礼而退。


