<!-- { "loadSidebar": true } -->
　　当审诸众生　　勿妄传心明
　　精进者成就　　坏法者除灭
　　违是三昧者　　须臾即破毁
　　说此颂已。然后依法以饮食伎乐等而献供养。如是法事毕已当出曼拏罗。是时诸摩怛哩众。说此一切成就诸印曼拏罗已。复有摩度迦啰众。即于佛前头面礼世尊足。异口同声说自心明曰。
　　莎。
　　说此心明已。复说曼拏罗法。当画外曼拏罗。四方四门。于其中间复画半月相曼拏罗。于此曼拏罗内。画摩度迦啰三尊之像。各现喜怒相。身被甲胄手持器仗。复以种种庄严处师子座光明炽盛。于其四门画四会主。一悉驮没哩提。二摩贺刹怛啰。三赞拏噜沙屹啰。四摩啰拏。于四门外依法安置铃幢幡阏伽瓶等。复置饮食香花伎乐种种供养。如是安布已。阿阇梨入于曼拏罗中。依法献诸供养礼拜。复以梵音而伸赞曰。
　　底哩(二合)路哥悉底哩(三合)婆嚩悉底哩野(四合)屹哩野(三合一句)悉底哩野(四合)播(引)野悉底哩野(四合引)摩呬悉底哩(三合)驮(引二句)仵必都婆誐鑁悉[亭　　也](三句)萨哩嚩(二合)悉提数[寧　　吉]爹舍(四句)
　　阿阇梨作是赞已。依法引弟子入曼拏罗中。授与三昧印法等。即为说誓颂曰。
　　越此三昧者　　如杀父母罪
　　当堕恶趣中　　无由得解脱
　　常近善知识　　远离诸恶者
　　精进求成就　　勿妄传心明
　　说此颂已。弟子以饮食香花伎乐等而献供养。作供养毕。从是已后所作成就。是时摩度迦啰众。说此曼拏罗法已复有四贤圣。异口同声说自心明曰。
　　萨鑁(二合引)
　　说此心明已。复说曼拏罗成就法。当画曼拏罗。圆满如月轮。分其四门列于四位。画彼四贤圣。东位啰帝其身红色手持弓箭。南位摩啰尼其身黑色手持利剑及契吒哥。西位嚩啰呬其身金色手持宝藏。北位悉提迦尸其身白色手持拶沙迦及刀。于其四门各画幖帜。如是画已。阿阇梨右手执铃左手持朅桩誐。入于曼拏罗持诵心明。当献饮食香花伎乐等种种供养。即得所求成就获如意事。受诸供养感大富贵。乃至所作敬爱成法之种。及取伏藏等皆悉获得。其弟子入曼拏罗仪法亦应如是。
般若波罗蜜多教称赞分第十三
　　尔时释迦牟尼佛。复说无量无边不可尽如来真实之义诸法平等金刚般若波罗蜜多教。所谓般若波罗蜜多无量无边故。一切如来亦无量无边。般若波罗蜜多无量无边故。一切法自性坚固亦无量无边。般若波罗蜜多无二故。诸法亦无二。般若波罗蜜多究竟故。一切事业亦究竟。若人于此法门。听闻受持读诵记念者。是人所修诸佛菩萨行愿。未圆满者即得圆满。诸业障累灭尽无余。即证如来正等菩提。是时释迦牟尼佛说是法时一切如来皆悉云集。为欲显发此正法不空愿力作成就故。咸皆称赞金刚手菩萨而说颂曰。
　　善哉金刚手　　善哉大乐尊
　　善哉大乘理　　善哉大智者
　　常住金刚界　　能说此大教
　　诸佛真实法　　善调诸有情
　　最上大教王　　若能受持者
　　诸天不能见　　诸魔所称赞
　　获最上成就　　乃至佛菩萨
　　如佛真实语　　不久咸成就
　　诸佛称赞已。金刚手菩萨即生大欢喜。
金刚手菩萨最上秘密大曼拏罗仪轨分第十四
　　尔时世尊大毗卢遮那佛。复说一切法无性大乐金刚不空三昧决定般若波罗蜜多教最上根本无性法门。所谓最上大乐成就故。是即诸菩萨最上大乐成就。诸菩萨最上大乐成就故。是即一切如来最上菩提成就。一切如来最上菩提成就故。是即诸菩萨摩诃萨降伏众魔最上成就。诸菩萨摩诃萨降魔成就故。是即三界主最上成就。三界主最上成就故。是即尽无尽众生界清净。如是众生界清净故。菩萨常处轮回发大精进。于无尽众生界作大救护。令得安乐最上成就。是时世尊大毗卢遮那佛复说颂曰。
　　菩萨无数劫　　处在轮回中
　　皆为利众生　　令证寂静地
　　智慧方便力　　发起真实智
　　了诸法清净　　诸有亦清净
　　贪欲使调伏　　所造业无性
　　彼既清净故　　三有自调伏
　　譬如妙色莲　　清净性无染
　　智者亦如是　　妄想不能染
　　贪欲清净故　　诸法亦清净
　　诸佛真实智　　具圣财富乐
　　为三界中主　　坚固利众生
　　尔时世尊说此颂已。复告金刚手菩萨言。若人闻此最上根本般若波罗蜜多正法已。常于清旦时能读诵受持思惟者。是人即获一切适悦快乐。见世得大乐金刚三昧最上成就。又复得一切如来金刚秘密最上成就。乃至诸大菩萨法皆得成就。亦复圆证此大乐金刚不空三昧根本一切如来般若波罗蜜多法门。
　　尔时金刚手菩萨。闻佛说此真理法门已。即现笑容作大自在相。掷金刚杵如钩召势安于本心。即说此大秘密最上成就大乐金刚不空三昧等一切仪轨。及灭诸障法。降伏诸魔法。敬爱成就法。最上成就大秘密法如是无性最上根本大教王。是一切法中最胜无比大自在法。是时金刚手菩萨复说颂曰。
　　此大安乐天　　是圣曼拏罗
　　安住若虚空　　金刚宝常照
　　严净而无垢　　四方与四门
　　具四祢踰贺　　尾提殊妙相
　　诸天等恭敬　　微妙宝庄严
　　具足半月相　　金刚普照耀
　　悬种种宝铃　　珠缨与明镜
　　光照无穷尽　　种种妙花鬘
　　幢幡并伞盖　　大乐金刚等
　　诸菩萨称赞　　是诸佛境界
　　金刚众所居　　号摩尼胜宝
　　于此宝宫中　　大乐而安住
　　萨埵性清净　　是金刚大乐
　　即是普贤身　　金刚手大主
　　常住三摩地　　决定金刚性
　　如是众方便　　勤行菩萨道
　　为利众生故　　号金刚萨埵
　　亦名降魔主　　亦名一切智
　　是金刚赞拏　　亦名金刚手
　　亦名如来部　　亦名金刚部
　　莲花及宝部　　大乐羯磨部
　　亦名诸解脱　　了三时无碍
　　亦号三有尊　　亦为胜三世
　　三界中最胜　　一切处为最
　　具圣财坚固　　心所愿所行
　　诸作皆如是　　从初大菩萨
　　施根本大乐　　处妙莲花上
　　跏趺坐三昧　　即现勇猛势
　　戏掷金刚杵　　众贤圣围绕
　　成就大乐故　　清净诸烦恼
　　调伏有情界　　一切法圆满
　　最上尊三昧　　诸佛所护持
　　印法清净故　　成金刚萨埵
　　行诸大方便　　大福所增长
　　摄平等智印　　最上大心明
　　是为大福聚　　阿阇梨所行
　　亦复皆如是　　所作诸成就
　　决定皆获得　　最上大乐法
　　金刚大秘密　　坚固三昧法
　　能成一切事　　一切义亦然
　　无初无后故　　是名为根本
　　如心之所欲　　随诸境界生
　　皆受而不着　　归于胜义智
　　即诸佛境界　　圆融法性故
　　尔时金刚手菩萨说是颂已。即说自心明曰。
　　吽(引)
　　说此心明时。所有一切诸佛及诸菩萨摩诃萨诸明王等。于刹那时皆悉云集。遍满三界俱发声言。金刚手菩萨云何世间得成就法。是时金刚手菩萨即说明曰。
　　嚩曰啰(二合)特哩(二合)俱(一句)
　　此即世间得自成就。善能成坏一切事业。说此明已又说颂曰。
　　离欲调世间　　未为清净法
　　云何清净法　　谓大欲大乐
　　是时诸如来　　及诸明王等
　　闻菩萨语已　　俱发声告言
　　汝善设方便　　菩提心为主
　　是究竟清净　　真调伏之法
　　菩萨无数劫　　常处轮回中
　　为利益众生　　令证寂静地
　　若起诸分别　　菩提是三有
　　菩萨饶益故　　说金刚大乐
　　尽法界边际　　是大曼拏罗
　　初后而相应　　以金刚三昧
　　依法作成就　　由是诸如来
　　求成于大乐　　诸欲清净故
　　劝请金刚手　　说大欲大乐
　　此大心明王　　能成大妙乐
　　于是金刚手　　复白诸如来
　　我今说大乐　　金刚曼拏罗
　　阿阇梨先须　　受三种三昧
　　然结金刚印　　持金刚铃杵
　　入其三摩地　　安想曼拏罗
　　三种三昧印　　当用作成就
　　一切成就中　　最胜成就法
　　当振金刚铃　　警发诸贤圣
　　设或于仪轨　　误有所违缺
　　不生诸过咎　　皆悉得圆满
　　作是曼拏罗　　依法得成就
　　以香花伎乐　　随意而供养
　　此最上根本　　遍无量无边
　　无上无与等　　尽诸虚空界
　　悉化微妙字　　前后际究竟
　　诸佛所出生　　不增亦不减
　　一切平等故　　无中亦无边
　　离相如虚空　　离中边相已
　　是为作成就　　建想曼拏罗
　　尽法界为量　　法线作絣界
　　内生众色莲　　四方与四门
　　宝庄四楼阁　　具四祢踰贺
　　尾提殊妙相　　四隅并四门
　　四祢踰贺侧　　安置半月相
　　及安种种宝　　四方表四智
　　四门四念处　　楼阁四禅定
　　尾提为定门　　金刚柱总持
　　所有众宝饰　　表圆满诸愿
　　羯磨杵表示　　诸佛之律仪
　　宝铃幢幡盖　　为诸妙法藏
　　明镜大圆智　　妙花七觉支
　　珠璎及花鬘　　是成就心明
　　如是表诸法　　大乐曼拏罗
　　依法而建立　　最上解脱门
　　根本无性法　　一切处平等
　　复外曼拏罗　　内分八尊位
　　表其八解脱　　发起菩提心
　　转此最胜轮　　善施诸成就
　　法线絣界道　　想画金刚轮
　　众色莲花中　　安想金刚手
　　或安本心明　　或置本标帜
　　或安诸宝像　　雕镂或画像
　　五色光晃耀　　如是安布已
　　即时阿阇梨　　洁净庄严身
　　入于曼拏罗　　而结跏趺坐
　　手执金刚杵　　现大高猛势
　　然以本心明　　安置金刚手
　　而彼心明曰
　　唵(引)稣啰多萨怛鑁(三合一句)。
　　复以四菩萨　　围绕金刚手
　　前大乐菩萨　　身遍深红色
　　持金刚器仗　　金刚手之右
　　枳哩枳罗尊　　二手结智印
　　金刚手之后　　安念金刚尊
　　手持摩竭幢　　金刚手之左
　　安欲自在尊　　手作金刚拳
　　如是四菩萨　　以心明安置
　　而彼心明曰
　　[口　　弱]嚩日啰(二合)嚩日啰(二合)涅哩(二合)瑟致(二合一句)娑(引)野计(引)末吒(二句)
　　吽(引)嚩日啰(二合)枳里枳里(引)吽(引一句)
　　鑁嚩日哩(二合)尼三摩(二合)啰啰吒(半音一句)呼(引)嚩日啰(二合)哥(引)弥说哩(引)怛囕(二合引一句)。
　　于四隅安置　　四供养菩萨
　　妙乐与大乐　　佛眼及吉祥
　　手持四供养　　谓香花灯涂
　　如是四菩萨　　以心明安置
　　而彼心明曰
