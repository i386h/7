<!-- { "loadSidebar": true } -->
　　唵(引)曩谟(引)婆誐嚩底(一)悉提(引二)娑达野(三)娑(引)达野(四)悉驮(二合引)哩替(二合引)娑嚩(二合引)贺(引五)
　　复次说造数珠法。或用菩提子或砗磲玻璃等。当用一百八为数。用童女合线。以二十一条合成一条穿珠。或持诵时以大拇指掏。每掏一珠一诵大明。其大明字亦有三种。或用心月轮中大明字。或用顶礼微妙字。行人持诵时。志心专注勿暂懈怠。若作息灾增益法时。轻轻诵吽字及癹吒字。若作调伏法。亦用吽字及癹吒字。唯起忿怒心厉声持诵。此为常则。每作法持诵毕。常诵佛眼大明而献阏伽。随有所愿至心祈求。复作供养赞叹忏谢。某甲上来供养绝无殊妙。唯愿菩萨布施欢喜。又献阏伽而作顶礼。作法毕已发遣贤圣。却用勾召印。只以拇指而三摇动。为发遣大明曰。
　　野(引)呬野(引)呬底(一)尾摩(引)曩(引)噜枨(二)尾萨哩惹(二合)曳(引三)
　　发遣贤圣已。行人复作曼拏罗缚印拥护自身。次作阿三[牟　　含]儗儞印。即以三昧印磔开拇指。各如针左旋。诵大明曰。
　　唵(引)纥哩(二合引)阿三[牟　　含]儗儞吽(引一)癹吒(半音)
　　复结三昧印亦作拥护。复诵无能胜大明。此明能成就一切事大明曰。
　　曩莫三满多没驮(引)喃(一)唵(引二)虎卢(三)赞拏(引)哩(四)摩灯儗娑嚩(二合引)贺(引五)
　　结印诵明作拥护已。而作顶礼。行人当持诵毕起出道场。唯得读般若波罗蜜多经。及造佛像佛塔及涂曼拏罗等。余即止息。行人每于食时常用大明加持八遍。然后可食加持食大明曰。
　　唵(引)嚩兰捺祢(引一)帝(引)[口　　爾]摩(引)里儞娑嚩(二合引)贺(引二)
　　每食毕已。余食用大明加持已。用献不动尊明王大明曰。
　　曩莫三满多(一)嚩日啰(二合引)赧怛啰(二合)吒(半音二)阿谟伽赞拏(三)噜(引)沙拏娑怖(二合引)吒野(四)吽(引)怛啰(二合)吒(半音)[亢　　欠](呼郎切)[牟　　含](引)
　　持诵行人作五药净水。每一作半月为限。日饮三两。以波罗舍叶为器饮水。五药者谓黄牛乳汁瞿母怛啰瞿摩耶酪吉祥草水。合和成已即诵大明加持已。然后方饮。大明曰。
　　曩谟(引)婆誐嚩帝(引一)乌瑟腻(二合引)沙(引)野(二)唵(引)尾戍提(引三)尾啰[口　　爾](引四)始吠(引五)扇(引)底迦哩(六)娑嚩(二合引)贺(引七)
　　行人以红花染线。用童女合。以大明加持一千遍。结七结已系于腰侧。大明曰。
　　唵(引)贺啰(一)贺啰(二)满提戍讫啰(二合)驮(引)哩尼(三)悉提(引)娑嚩(二合引)贺(引四)
　　此明亦能禁伏戍讫啰。及能破设咄噜。如是仪轨持诵行人可三时为限。
　　复次行人于瑜伽法门。若欲修习求诸悉地者。先于自身种种作法。忏除宿业令无障难。若不如此圣道难就。又复行人欲作法时。先须澄心离诸諠闹。于己身分想微妙字。使诸字相一一现前。若得现前一切罪垢皆得消灭。微妙字者先于口门想其[牟　　含]字。于右肩上想暗字。于左肩上想恶字。于头上复想暗字。于右肩上想阿(引)字左臂上想嚩字。于脐轮中想吽字。复于遍身想阿(引)字。如是微妙字皆是梵字。
　　复次行人每想如是字。于身分现时即复诵大明曰。
　　吽(引)左隶祖隶(引)尊祢(引)吽(引一)
　　此明若诵至一洛叉。能除一切罪。
　　又诵大明曰。
　　唵(引)左隶祖隶尊祢(引)癹吒(半音一)
　　此明若诵至一洛叉。得大智慧。
　　又诵大明曰。
　　曩莫左隶(引)祖隶尊祢(引)曩莫。
　　此明常持。能除一切尘垢。
　　复次说佛菩萨根本微妙字。所谓牟字是妙吉祥菩萨根本。昧字是慈氏菩萨根本。室哩字为如来根本。又为哩吠贤圣根本。暗字为普贤菩萨根本。恶字为虚空藏菩萨根本。阿(引)字为一切如来根本。勃[口　　籠]字为大轮明王根本。阿字又为观自在菩萨根本。又为金刚手菩萨根本。吽字为焰鬘得迦忿怒明王根本。唵字为毗卢遮那佛根本。左字为大轮明王根本。隶字为不动尊明王根本。又为马头明王根本。尊字为大尊那菩萨根本。祢字为金刚萨埵菩萨根本。莎字为伊迦惹吒根本。贺(引)字为嚩日啰曩佉根本。
　　复次演说诸印。所谓择地印犁印。方位印莲华印。三叉印钵哩伽印。罥索印钩印。捣杵印勃逊尼印。宝杖印座印。金刚座印及贤座印。莎悉帝迦印惹嚩曩印。师子座印说法轮印。师子步印师子卧印。幡印扇印。白拂印金刚铃真珠璎珞印。法鼓印吉祥子印。螺印优钵罗花鬘印。经印忿怒宝印。持世印迦牟迦印。僧伽梨衣钵印无畏印。法轮印花印。涂香印灯印。食印请召本尊印。发遣印供养印。阏伽印衣服庄严印。贤瓶印花鬘印。神通印惹嚩曩舍印。七弥卢印菩提树印。安三昧印除魔印。头顶器仗印定印。佛眼印摩摩枳印。惹罗播波尼印涅哩怛也钵儞印。怛罗输达儞印净[巾　　(穴/登)]像印。军持印迦罗也拏印。伞盖印革屣印。顶礼印沐浴印。
　　如是等八十四印。于所求事能施成就。
　　复次说诸印相。使诸行人修习圆满得法成就。行人欲作法时。先须洁净身心。然后复用涂香涂其二手。方可结于印契。行人面东正立。合掌安顶上顶礼三宝。后顶礼本尊大尊那菩萨。次顶礼观自在菩萨。次顶礼金刚手菩萨。如是顶礼诸佛菩萨已。方可结印。
　　经印。以二手相合。左手头指中指直竖。拇指无名指小指入右掌内。以左手指相结成印。此印于入三昧时。及作成就法时用。
　　方位印。先正立作右舞势右转。以右手作施愿。左手作三幡相安额上。复作右舞势复作左舞势成印。此印能伏师子龙虎。及部多必舍左鬼等乃至贼盗等。
　　次说法印。二手合掌二拇指如针成印。此印于供养本尊时用。当得诸佛菩萨。及天龙夜叉巘达哩嚩阿苏啰誐噜拏紧那啰摩护啰誐。及诸持明天等皆悉欢喜能施成就。
　　次莲华印。以二手相合。如八叶莲华相。令手指相离。以二拇指入掌中成印。结此印时能令大威德诸天皆悉欢喜。能施行人大吉祥事所愿成就。
　　次三叉印。以左手作拳。舒头指中指无名指成印。此印有大威力。于作息灾法时用。
　　次钵哩伽印。以二手各安臂上。各竖头指成印。此印能除一切疟病。
　　次罥索印。以二手相并。以无名指与拇指。相钩如锁成印。此印于敬爱法中作勾召。有大功德。
　　次钩印。以左手拇指头指无名指小指。屈节如钩成印。此印亦于敬爱法中作勾召用。
　　次捣杵印。以二手作拳相合。以拇指相交成印。此印当用息除大恶宿曜。
　　次勃逊尼印。以二手相并复相颠倒为拳。二头指头相并。内入二拇指如一成印。此印能息除宿曜及退一切恶鬼。
　　次誐那印。以二手相并。复颠倒各作拳。复中指微屈入拇指内成印。此印作调伏法中用。能破坏设咄噜。及息除大恶宿曜夜叉等。
　　次钵致娑印。以右手拇指与小指。安于头指头成印。此印能降伏阿苏啰。
　　次座印。以右手屈无名指。展舒余指。微屈拇指成印。结此印时。想成宝座献诸贤圣。
　　次金刚座印。以二手相并作拳。复作如针缚。以拇指入于针下成印。结此印时。想成金刚座奉献佛世尊。
　　次贤座印。先以左手平展安脐轮下。以右手平展相倒。安左手上成印。此印作曼拏罗时。及入定时。用献尊那菩萨及金刚手菩萨。
　　次莎悉帝迦印。先在莲华座上坐。以右足越于左足。复用右手磔开。涅左手拇指成印。此印于作成就法时用。能与行人悉地。
　　次惹嚩曩印。先正足立后。却作右旋转。以二手各作拳。舒中指作动摇成印。此印若行人。于大难中或被禁缚时用。彼一切事无能为害。
　　次师子卧印。先想莲华上安坐。作右顾视。复却背坐。后以右足越于左足。以手触地成印。此印于作观想时用。
　　次幡印。以左手头指。与中指直竖。作动摇成印。此印作供养时用。
　　次幢印。以右手作拳。直竖中指成印。此印斗战时或有大怖时用。
　　次师子座印。先以二手相并。复如合掌。以中指与小指如针。无名指头指如环。拇指直上而竖成印。此印是世尊印。为降伏大夜叉用。
　　次法印。先作跏趺坐。以左手作拳直竖拇指。以右手执左手拇指。安于脐轮成印。此印求解脱用。一切天人皆悉称赞。
　　次八辐轮印。以二手展舒。手指各相离。于头上旋转如轮相成印。此印威力能断除一切大恶。
　　次师子步印。先正立如师子。后以左手安背后。复安右边。竖小指如针。微屈二头指展舒相着。以拇指安头指侧成印。此印于敬爱法中。作勾召及发遣用。
　　次尊那菩萨诸根本印。以诸印想在菩萨身分。
　　顶礼印。先正立作合掌顶礼相成印。此印是尊那顶礼为最上印。
　　次莲华印。不改前相合掌安尊那心。即以两足相颠倒成印。此亦名最上印。
　　次头印。先翘左足。后以右膝着地。右手安额上作动摇。复以四指相并。以拇指安掌中成印。
　　次顶印。以中指如针。与右拇指相捻成印。此印若以甲胄大明同用。亦名甲胄印。
　　次尊那本印。先以二手拇指动摇。然以二手合掌。以右拇指入掌内成印。安于心上。
　　次花印。以二手作拳。复二手竖如针。以头指与拇指俱合成印。
　　次大印。以二手相并指不相着。以拇指安小指第三节。后作坚固拳成印。以此印安本心。即诵大明七遍能作一切法。
　　次第二印。即以前印竖二拇指。展舒余指各不相着成印。
　　次第三印。以前印以头指。各安中指第三节成印。
　　第四印以二手指展舒。复各屈中节。复以中指无名指安拇指上。复以中指无名指安中节成印。
　　次经印。以左右手拇指。各捏小指甲。复右手指安左手上成印。
　　次螺印。以二手头指中指相着展舒。小指捻拇指甲。坚固成印。
　　次定印。先跏趺坐以二手展舒。以右手在左手上。二拇指甲相着。安脐轮下成印。
　　如是诸印相。亦随分演说。修行行人虔心记忆习令精熟。于作法时无令误失。若稍疑误不成印契。不成印契即贤圣不喜。凡所祈求不获成就。
佛说持明藏瑜伽大教尊那菩萨大明成就仪轨经卷第三
造[巾　　(穴/登)]像分第三
