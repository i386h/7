<!-- { "loadSidebar": true } -->
　　此法真实修学时　　其福比前不可数
　　四种法具无边福　　佛亦不能说边际
　　发菩提心并护法　　起大悲及修法行
　　四种法具无量福　　智者闻已不生疑
　　虚空界与众生界　　菩提心及诸佛智
　　我此宣说正法宝　　震动十方俱胝刹
　　放净光明及雨花　　不鼓自鸣百种乐
　　一切菩萨大智士　　发最胜心伸偈赞
　　闻此所说妙法门　　各得善利无虚果
　　从我得闻如是法　　众生普获诸善利
　　皆由如来所护持　　令菩提心无忘失
　　千俱胝数十方佛　　各各合掌而顶礼
　　称赞德海大圣尊　　善住加持释师子
　　天龙修罗紧那罗　　乾闼婆及夜叉等
　　梵王帝释护世天　　各处空中作是语
　　愿释师子久住世　　最上正法无减没
　　勇猛菩萨圣众尊　　护持如是深妙法
　　有受持此法眼者　　我等当往现其身
　　于彼尊重及策勤　　密护令其无衰恼
　　尔时世尊。告海意菩萨言。海意。今此正法是大法眼。是妙法印。是胜法幢。决择诸法。分别诸法。而彼过去未来现在诸佛世尊。皆说是法。海意。我先已说。汝等应当尊重恭敬。志诚坚固如理修行。
　　佛说此经已。海意菩萨等诸大菩萨摩诃萨众。及诸世间天人阿修罗乾闼婆等。一切大会闻佛所说。皆大欢喜。信受奉行。


