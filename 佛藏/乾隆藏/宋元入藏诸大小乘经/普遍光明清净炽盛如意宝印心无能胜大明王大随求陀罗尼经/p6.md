<!-- { "loadSidebar": true } -->
　　若能在理观　　心离于忧苦
　　及离受蕴苦　　爓魔众供养
　　爓魔之法王　　恭敬而承事
　　告彼持明者　　速往于天趣
　　由此大明故　　地狱尽无余
　　则乘妙宫殿　　具威至天上
　　一切人及天　　药叉罗刹众
　　悉皆而供养　　常当获此福
　　是故常受持　　金刚手菩萨
　　秘密药叉将　　帝释舍脂后
　　诃利帝母众　　半支迦药叉
　　护世大威德　　日月及星宿
　　执曜猛恶者　　一切大龙王
　　诸天并仙众　　阿苏罗及龙
　　金翅乾闼婆　　紧那摩睺罗
　　由书带此明　　恒常而随逐
　　由依法诵持　　获得大荣盛
　　尔时世尊说是经已。诸大菩萨大声闻众。及梵天王一切天龙药叉阿苏罗乾闼婆蘖路茶紧那罗摩呼罗伽人非人等。皆大欢喜信受奉行。
　　普遍光明清净炽盛如意宝印心无能胜大明王大随求陀罗尼经卷下。
　　天阿苏罗药叉等　　来听法者应至心
　　拥护佛法使长存　　各各勤行世尊教
　　诸有听徒来至此　　或在地上或居空
　　常于人世起慈心　　日夜自身依法住
　　愿诸世界常安隐　　无边福智益群生
　　所有罪业并消除　　远离众苦归圆寂
　　恒用戒香涂莹体　　常持定服以资身
　　菩提妙花遍庄严　　随所住处常安乐

