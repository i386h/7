<!-- { "loadSidebar": true } -->
　　王白佛言：“世尊，若有破戒比丘，得与如法众僧和合共住，受彼上妙衣食、卧具、资生所须乃至汤药不？”
　　佛言：“大王，我今问汝，随汝意答。如王国中群臣百官乃至亲属，如是之人若一若二乃至众多，犯王国法合其重罪，王时瞋怒方欲刑戮。王于尔时设于大会，歌舞作乐欢乐集时，是犯罪人得在会次，同食歌舞欢娱作乐不？”
　　王白佛言：“如是之人不得在会，乃至不令与我相见，何况共受集会欢乐？”
　　佛言：“大王，如是，如是，若有比丘破戒犯罪，实非沙门自言是沙门，实非梵行言我梵行，如是之人犹如盲人，于生死中流转退没。大王，如是之人于三世诸佛法中具犯禁戒，以是因缘诸佛如来之所弃舍，非佛弟子是魔眷属，常趣恶道不堕僧数，不得在如法僧中行住坐卧同受房舍、卧具、资生诸物，乃至糠[麩-夫+孚]亦不得受，何况得受众僧上妙供具资生所须？如是之人，佛法之外，众所弃舍！”
　　频婆娑罗王白佛言：“世尊，是破戒比丘不得与如法众僧和合共住同受种种衣食、卧具、汤药等物。世尊，是破戒人有何等行类相貌而可得知？”
　　佛言：“大王，是破戒相初未现时难可了知。何者是破戒初相？所谓不乐供养三宝，和尚阿阇梨亦不信重，四圣种法而不修习，又不修行三十七助道法，是名破戒初相。心贪利养无有惭愧，与诸俗人以为亲友，称赞己德以自贡高，轻蔑诽谤毁呰他人，心不乐说正法之言，唯喜好谈无益之语，专行魔业恼乱众僧，他说一言十语加报，纵心荡逸终不相下。犹如恶狗，复似飞乌众声乱鸣唯欲求胜，虽复出家处在众中，谄曲虚伪专行刺毒。又如商人持种种物在道而行逢彼恶贼，是破戒人为沙门中贼。又似猕猴粪涂身已搪突于人，在于众中犹如俱兰吒华无色无香，心不和合恒出诤讼之言，常贪利养名闻等事，乐恶比丘及诸俗人以为伴侣而共谈语。是诸比丘乃至未盗众僧田宅、园林、奴婢、象马驼骡牛驴如是等物难可了知，是名破戒初相。若盗如是等物，是名破戒等相。是相出已失比丘法，是波罗夷非沙门，不得与如法众僧同共止住，应当摈出。”
　　佛告大王：“是持戒比丘，宁与旃陀罗同共止住，不与破戒之人同住居止。如树枯朽火从内起，根本既烧枝叶亦尽；破戒比丘亦复如是，以破戒火烧诸功德，善根果报悉尽无余，于未来世堕三恶道，远舍慈悲而行魔业，譬如厕溷不可为净，谤诸贤圣断三宝种，法海干竭坏正法城，诳惑施主恼乱清众，如法比丘僧和合时违诤不随。彼破戒比丘盗僧物因缘故，国主刹利、婆罗门、毗舍、首陀乃至若男若女一切施主等，虽舍所须空无所得，失人天路堕恶道中。是故，大王，汝等当知，彼破戒人无有惭愧，以劫盗心取彼僧物以为己有。是如法比丘随其住处，若在林中或在伽蓝，不应共住应生慈愍，方便示教遣令出众，语言：‘长老，汝等不应住此。’如是三谏，是破戒人若去者善；若不出众，如法比丘不得瞋骂，应告国王刹利、婆罗门、毗舍、首陀及有势力者言：‘此有比丘不如法行，恒相扰乱，不令我等安心行道，惟愿检校勿令侵恼。’而彼国王刹利乃至聚落主等，应当治之驱逐令出。若彼刹利王等取彼破戒比丘饮食财物而不驱遣者，如法比丘亦不应瞋，莫贪住处及资生等，默然舍去，更求余处无难之所，若在山林窟中，或阿兰若地，随其静处就彼而住。”
　　频婆娑罗王闻此语已，悲啼号泣而白佛言：“世尊，刹利、婆罗门、毗舍、首陀乃至聚落主，为衣食资财故护彼破戒比丘与其势力，令此如法比丘舍其住处，以是因缘于当来世堕大地狱受无量苦，于三恶道轮回往反难得免出。于未来世，有无量无边恒河沙等诸佛出现于世，具大慈悲入生死中度苦众生，而不能令彼等国王刹利、婆罗门及聚落主舍恶趣报得人天身。何以故？不受如法比丘语故，又不供给供养故，受如是等大罪果报。”
　　佛言：“大王，于当来世诸国土中有信心刹利、婆罗门、毗舍、首陀，为供给供养如法比丘因缘故，若造伽蓝静处、或阿兰若处起立房堂，施与如法比丘，或舍田宅、园林、奴婢种种所须资生杂物乃至汤药。以如是供养因缘故，彼诸施主于当来世，或生刹利、婆罗门大姓等家，六欲诸天乃至有顶，或生他方净佛世界值佛闻法，不久当得阿耨多罗三藐三菩提。若复有人于我法中，为求福德涅槃道故，应当供养供给如法比丘。”
　　尔时，频婆娑罗王白佛言：“世尊，是诸比丘虽犯破戒初相，然未盗僧物。如是之人，云何不得与如法比丘同共住止、同饮食衣服等和合受用？”
　　佛言：“大王，我今问汝，随汝意答。若王眷属、大臣宰相，犯王国法造种种罪，唯不合死有刑流者；如是之人，王若设会歌舞作乐大集之时，得在会次同受饮食共欢乐不？”
　　王白佛言：“世尊，如是之人尚不欲见，何况得在会所同受欢乐？”
　　尔时，佛告王言：“大王，若有富伽罗具造诸恶，于三恶趣不能勉离；如是之人受他田宅、园林、象马、车牛资生之具，如此之人非佛弟子，非沙门，非释子，于三世佛法中是大罪人，不得与行法比丘乃至和合少时共住同受衣服、卧具、饮食、汤药。若有刹利、婆罗门、毗舍、首陀及聚落主等，见破戒人与持法比丘同住共受衣服等物而不驱遣，彼刹利等，是三世诸佛正法之中为大罪人。如是刹利、婆罗门等，若不驱摈彼恶比丘，虽复更修功德种种布施，欲免此罪终不能灭，要必当堕阿鼻地狱。是故，大王，若有欲得自利利他者，于彼破戒人所不应拥护。何以故？若有供养彼恶比丘，失人天善根，断三宝种，堕诸恶趣。若刹利、婆罗门等，拥护行法比丘，不令彼恶比丘与共同住和合受用衣服饮食，是刹利等虽不布施修余功德，即是三世诸佛之大檀越，能持三世诸佛正法。是人命终生于他方净佛国土，不久当得阿耨多罗三藐三菩提。是故，大王，汝等刹利、婆罗门等，应当拥护供养供给行法比丘，乃至法欲灭时所有如法比丘，应当拥护供养供给，以是因缘能令三宝久住不灭。若不拥护如法比丘，我法即灭；若法在世，能令人天充满，恶道减少。”
　　王言：“世尊，有何等人堪为知事守护僧物，供养供给如法比丘？”
　　佛言：“大王，有二种人堪持僧事守护僧物。何者为二？一者、具八解脱阿罗汉人，二者、须陀洹等三果学人。此二种人堪知僧事，供养众僧；诸余比丘，或戒不具足，心不平等，不令是人为知僧事。”
大乘大方等日藏经卷第二陀罗尼品第二之一
　　尔时，世尊共频婆娑罗王说是法时，东方过无量无边恒河沙等诸佛国土，有佛世界名无尽德，佛号瞻波迦华色如来、应供、正遍知、明行足、善逝、世间解、无上士、调御丈夫、天人师、佛世尊，于今现在常说妙法教化众生。彼有菩萨名日行藏，仰观虚空，见有无量无边阿僧祇菩萨摩诃萨众从东方来往趣西方，复见西方有大光明，是等菩萨寻光而去。尔时，日行藏菩萨见此事已，即从坐起顶礼佛足，恭敬合掌白佛言：“世尊，我见空中无量无边恒河沙等诸菩萨众，从东方来往向西方，复见西方有大光明。以何因缘有此大光，诸菩萨等寻光而去？”
　　尔时，瞻波迦华色佛告日行藏菩萨言：“善男子，西方过无量无边恒河沙等诸佛世界，彼有世界名娑婆，具足五浊。其国有佛，名释迦牟尼如来、应供、正遍知、明行足、善逝、世间解、无上士、调御丈夫、天人师、佛世尊，于彼世界召集大众，以方便力广说三乘，论议法门教化众生。为令法母久住故，为令三宝不断绝故，为令法行常住故，为令魔王失势力故，为建立法幢故，为令正法久住故，以是因缘诸菩萨等集彼世界。十方诸佛，已于彼处说宝幢陀罗尼竟，各还本土。今释迦牟尼佛，复于彼界为诸菩萨摩诃萨、大阿罗汉一切大众，演说三乘、四无碍智、四梵天行及四摄法，娑婆世界地及虚空大众充满，咸皆渴仰乐闻佛说。何以故？彼佛如来所说妙法犹如甘露，一切听者心无厌足。又以彼佛本愿因缘，十方佛刹诸菩萨众皆集其土。彼诸菩萨或有百劫修行者，乃至一生补处者，有于十八不共法中自能修习不由他悟者，有得自在无碍智慧方便具足者。是诸菩萨既集彼已，一切皆坐，以自善根方便力故入于三昧，入三昧已身放光明。有菩萨光如一灯者，有如山上烽火者，有如一日、十日、百日、千日光者，有如无量千万日光明者。以彼菩萨力故，于大集所遍覆三千大千世界，为欲令彼娑婆世界福德庄严，四大滋味地转增胜，众生受用增益身力，得四念处，得大精进，远离悭贪能行布施，如净佛刹诸众生等，以是因缘诸菩萨众各各端坐，以自善根力入诸三昧放大光明。复有十方诸佛刹中菩萨摩诃萨未来集者，从禅定起见大光明，亦欲往诣娑婆世界，见释迦牟尼佛及大集众，恭敬礼拜听受妙法，欲闻日藏法行坏龙境界焰品一切众生恶业尽陀罗尼故。诸菩萨等欲集彼处，以自善根力入种种三昧，汝今亦可从禅定起诣彼世界。
　　“善男子，彼佛世界诸众生等，有种种恶多诸渴爱，为诸烦恼之所系缚，犹如厕猪乐处不净，诸女人等身体丑陋自谓端正，犹如醉人不自觉知，种种臭秽自言清净，两舌恶口远离实语，常乐淫欲行非梵行，实大愚痴现智慧相，心大悭贪现能施相，心怀谄曲虚幻不实现质直相，于他善事心生妒忌，口言赞美心怀瞋嫉现慈忍相，常乐破坏现和合相，邪见偏多现正见相。彼土众生有得禅定获身通者，或有具足得五通者，或有久修四禅定者，如是智慧丈夫为诸女人之所惑乱，心随染著为欲所使犹如僮仆，于一念顷退失是等诸妙功德，当堕恶道，以诸女人恶因缘故得如是罪。
