<!-- { "loadSidebar": true } -->
　　佛言：“善男子，非眼是色因缘，非色是眼因缘，乃至非意是法因缘，非法是意因缘。善男子，眼眼性空，眼识识性空。善男子，眼因缘眼识生，彼因缘故色可见，乃至意因缘意识生，彼因缘故法可知，非眼识可得。何以故？非余处来，非余处去，眼非常住，于三世中一切皆空。如是眼者亦非满见，亦非减见，非和合见，非相离见，亦非相触，亦不依止。譬如日出光照一切，其有窗处明焰皆入照于壁上，而是壁光不作是念我暗我明，此光非但独在一壁及众多壁，以因缘故有是光生。此壁及光，非合非离因壁见光，而此壁光不作是念日能生我，日亦不念我生此光。何以故？日灭没已光亦随灭，去处来处一切皆空无一可见。以日因缘故能照耀见此光色，以光显赫照耀因缘故得可见。于彼生识亦复如是，是内六入生外六入，亦外六入生内六入，外六入亦非因缘，内六入亦非因缘。何以故？彼此性离亦非聚集，亦非和合亦非依止，乃至内入、外入，彼和合识亦非聚集，亦非和合亦非依止。何以故？各不相持境界离故。此法及识智慧知见诸行因缘，行因缘故有识，而此识生则三种行。云何三行？身行、口行及以意行。云何身行？身行名为气息入出，此名身行。彼息出入去来动作，彼此出入各不相识。新识若生，旧识不住，体性尔故，非聚集故，亦非异故，于如如中各不相依，虚空平等风行空中，风亦非空，空亦非风。何以故？彼此不触各非境界，彼二皆空亦不可说。何以故？相离相故，无增减故，不依此岸及彼岸故，第一义谛如如住故，此名身行。是故身行非识依止，亦非伴侣，非是和合，非是聚集，常不依止，相离相故，是识亦复非依止身离和合故，此名身行。云何口行？口行二种名为觉、观。云何是觉？何者是观？于出入息生二种心，思惟忆念是名为觉；乃至细心次生，如是渐除得清净心亦名为觉。是觉依止出入故生，生已即灭，根尘亦复不觉，此彼境界相相离故，性相无故，乃至不可说其长短，此名为觉。何者是观？若有人观冷相触身于是中行，或复热相一切气息皆犹于风，彼风因缘观触知者，此名为观。各离境界彼此离相，乃至不可说其长短，是名觉观。云何意行？意行名思。云何名思？知一切法，乃至能知时出入气息，非时出入气息，知此出息非彼入息，知彼入息非彼出息，差别悉知，如是思量，知行顺相非行顺相，此则名为彼风依止，如是二种不可得说。云何是思？云何心相？乃至知行差别作已，入涅槃道过凡夫地名出生死，于禅定中心能除却，此则名思。如是风者不去不来，彼思识中如是依止，眼如眼乃至意如意各不相触，三受尽已名为圣人。如是，善男子，非眼是色因缘，非色是眼因缘，乃至非意是法因缘，非法是意因缘。何以故？此二境界非远非近，亦非聚集，亦非思量，亦非和合。何以故？不可说故，此岸彼岸中不依止故，依实际故。”
　　佛说此已，是时魔子伽罗支二万眷属，曾于过去佛法之中修行福德皆得顺忍。复有无量无边众生，亦于过去植众德本，或得初禅乃至四禅，或有得于须陀洹果、斯陀含果、阿那含果，或有当来于小乘中为福种子，乃至当来辟支佛中得为种子，或复有发阿耨多罗三藐三菩提心。时彼众中有六十频婆罗龙，过去已来未曾值佛，今闻此法皆发阿耨多罗三藐三菩提心。时此一切三千大千佛刹大地，六种震动大动遍动。
　　一切十方诸来菩萨摩诃萨，各得种种菩萨三昧，得三昧已各以种种宝、种种衣、种种香、种种华，散于佛上供养如来，作如是言：“如是世尊不可思议，我从昔来未曾见闻如是大集说此三昧力陀罗尼，此即释迦牟尼如来第二利益转妙法轮！我等今者于此日藏大授记鞞富略修多罗一心奉持，为诸众生广分别说。”
　　是时，众会魔天、龙王、夜叉、罗刹、阿修罗、迦楼罗、紧陀罗、摩睺罗伽、鸠槃茶、薜荔多、毗舍遮，现在集者悉如是说：“不可思议释迦如来，能作如是利益众生。”各大欢喜，以种种音乐、种种宝、种种衣、种种璎珞、华鬘、烧香、涂香，从空而散供养如来。
　　是时，娑伽罗龙王白佛言：“世尊，惟愿如来暂入海中，往我家内受我微供，怜愍我故。若佛如来至我宫者，我之眷属一切皆得闻此日藏授记大陀罗尼。”
　　时，娑伽罗龙王复白佛言：“世尊，彼大海中一切男女，若得闻此大乘日藏大授记经，专心听者得几许福？”
　　佛言：“龙王，若善男子以四天下满中七宝布施如来，复有众生具足闻此大乘日藏大授记经一心听者，于前福德百倍不及，百千亿倍不及，乃至算数所不能及。大王，若有听是甚深经典，其福难量！”
　　尔时，娑伽罗龙王复作是言：“若佛世尊不入大海，我当抄此日藏授记大集经典置我宫中。以是因缘，于彼海中几许诸龙福德增长？”
　　佛言：“龙王，随所有处抄此日藏大授记经，如法安置恭敬供养，则能获得十种利益。何等为十？若有人能如法抄写此经一心供养，令其家内一切吉祥，若在众中得大自在，五谷丰饶，种种资生钱财宝物悉皆具足。复次，龙王，若有宅内，或复众中抄此日藏大授记经抄已供养，于其处所，则有六十亿菩萨摩诃萨，数来礼拜供养此经。以是因缘，种种恶事、斗诤疾疫、种种恶病、谷米贵俭、国土饥荒、他方贼盗、非时风雨，一切皆灭。”
　　彼六十亿菩萨摩诃萨白佛言：“世尊，我当种种拥护供给令得称心。”
　　“复次，龙王，若有家内或大众中，抄此日藏大授记经如法安置，彼帝释天及诸梵天、四天王天、二十八大夜叉将并其眷属，乃至大德天并其男女，娑罗娑陀天、牢固地天、善住乐天等，一切眷属皆至其国，日夜至心常加守护与其安乐。”
　　时，帝释天乃至善住乐天等，闻是语已作如是言：“如是，如来，我及眷属常当至心往护彼国。”
　　“复次，龙王，若有居家乃至国土抄写此经，福德天下于过去世供养多佛布施、持戒，如是之人往彼受生。复次，龙王，若有居家乃至国土抄写此经，其中众生精进勇猛，不乐五欲常行檀那波罗蜜乃至般若波罗蜜。复次，龙王，若有居家乃至国土抄写此经，福田众生常乐安住。复次，龙王，若有国土抄写此经，其国常有种种善法如雨而下。复次，龙王，若有国土抄写此经，其中众生于十善业常行不舍。复次，龙王，若有国土抄写此经，其中众生常生慈心。复次，龙王，若有居家乃至国土抄写此经，其中众生常生人天不入恶道。大王，如是日藏大授记经，随何国土如法抄写，安置供养数数读诵，具足得此十种利益。何以故？若有读诵此日藏经如说行者，彼福德聚于百劫中说不可尽。龙王，此日藏大集大授记经，如是甚深，能满大愿，能大利益。”
　　说是经已，十方佛刹诸来菩萨，到此三千大千世界娑婆国土大集聚会，并此菩萨摩诃萨众，乃至魔王、天、龙、夜叉、罗刹、阿修罗、迦楼罗、紧那罗、摩睺罗伽、鸠槃茶、饿鬼、毗舍、遮富单那、人非人等，随分悟解满足于心，皆大欢喜各设供养，佥然而住。

