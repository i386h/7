<!-- { "loadSidebar": true } -->
　　尔时，会中一切菩萨摩诃萨众，一切声闻，一切天、龙，广说乃至一切羯吒布怛那众、人非人等，皆大欢喜，同唱善哉，雨大香雨，雨大华雨，雨众宝雨，雨大衣雨，一切大地皆悉震动。闻说如是十种佛轮，于众会中，有八十四百千那庾多菩萨摩诃萨，得无生法忍；复有无量菩萨摩诃萨，获得种种诸陀罗尼三摩地忍；复有无量无数有情，初发无上正等觉心，得不退转；复有无量无数有情，逮得果证。
大乘大集地藏十轮经卷第三无依行品第三之一
　　尔时，会中有大梵天，名曰天藏，久植善根，住第十地，具诸菩萨摩诃萨德，即从座起，合掌礼佛，而说颂言：
　　“功德藏慧海，我今问所疑，
　　愿慧海垂听，为我除疑滞。
　　我等今渴仰，德藏胜法味，
　　及最上义味，举众咸欲闻。”
　　佛告天藏大梵天言：“如来今者恣汝意问，当随问答，令汝心喜。”
　　大梵天言：“唯然，世尊。”以颂问曰：
　　“利慧修定者，安住不放逸，
　　为住胜义谛？为依止生死？
　　昼夜于法义，精勤而习诵，
　　为渡烦恼海？为退堕恶趣？
　　勇猛勤营福，为定趣涅槃？
　　为处生死中，退堕于恶趣？
　　聪慧刹帝利，成就十种轮，
　　为沉生死中？为当升佛果？
　　杂染心难伏，诸烦恼所乱，
　　以何净其心，修定福诵业？”
　　尔时，世尊告彼天藏大梵天曰：“善哉！善哉！汝善辩才，能问斯义。汝于此法，已作劬劳。汝于诸行，已得圆满。汝于过去殑伽沙等佛世尊所，已勤三业，兴隆正法，绍三宝种，今为饶益无量众生，复问如来如是深义。善男子，有大记别法，名无依行。过去一切诸佛世尊，为欲成熟诸有情故，为令厌离生死法故，为令除断业烦恼故，为令三乘速圆满故，宣说住持此无依行大记别法。现在十方诸佛世尊，亦为成熟诸有情故，为令厌离生死法故，为令除断业烦恼故，为令三乘速圆满故，宣说住持此无依行大记别法。未来一切诸佛世尊，亦为成熟诸有情故，为令厌离生死法故，为令除断业烦恼故，为令三乘速圆满故，宣说住持此无依行大记别法。汝于过去诸如来所，已具得闻此无依行大记别法。我于今者，亦为成熟诸有情故，为令厌离生死法故，为令除断业烦恼故，为令三乘速圆满故，宣说住持此无依行大记别法。汝应谛听！善思念之！吾当为汝分别解说。”
　　尔时，天藏大梵天言：“唯然，世尊，愿乐欲闻。”
　　佛言：“大梵，有十种无依行法，若修定者随有一行，尚不能成欲界善根；设使先成，寻还退失；况当能成色、无色定，乃至三乘随成一乘？何等为十？一者、世有一类，虽欲修定，而乏资缘，经求扰乱；二者、复有一类，虽欲修定，而犯尸罗，行诸恶行；三者、复有一类，虽欲修定，而颠倒见，妄执吉凶，身心刚强；四者、复有一类，虽欲修定，而心掉动，不顺贤圣，诸根轻躁；五者、复有一类，虽欲修定，而离间语，破乱彼此；六者、复有一类，虽欲修定，而粗恶语，毁骂贤圣；七者、复有一类，虽欲修定，而杂秽语，及虚诳语；八者、复有一类，虽欲修定，而怀贪嫉，于他所得利养恭敬，心不欢悦；九者、复有一类，虽欲修定，而怀瞋忿，于诸有情，心常愤恚；十者、复有一类，虽欲修定，而怀邪见，拨无因果。大梵当知，是名十种无依行法。若修定者随有一行，尚不能成欲界善根；设使先成，寻还退失；况当能成色、无色定，乃至三乘随成一乘？
　　“复次，大梵，又有十种无依行法，若修定者随有一行，终不能成诸三摩地；设使先成，寻还退失。何等为十？一者、乐著事业；二者、乐著谈论；三者、乐著睡眠；四者、乐著营求；五者、乐著艳色；六者、乐著妙声；七者、乐著芬香；八者、乐著美味；九者、乐著细触；十者、乐著寻伺。大梵当知，是名十种无依行法。若修定者随有一行，终不能成诸三摩地；设使先成，寻还退失。若不能成诸三摩地，虽集所余诸善法聚而有是事，追求受用信施因缘，发起恶心心所有法，于诸国王、大臣等所犯诸过罪，或被呵骂，或被捶打，或被断截肢节手足；由是因缘，或成重病，长时受苦，或疾命终，于三恶趣随生一所，乃至或生无间地狱，如嗢达洛迦、阿逻荼底、沙瞿波理迦、提婆达多。如是等类退失静虑，乃至堕于无间地狱，受无量种难忍大苦。”
　　尔时，世尊告阿若多憍陈那言：“吾听汝等，给阿练若修定苾刍最上房舍、最上卧具、最上饮食，一切僧事皆应放免。所以者何？诸修定者，若乏资缘，即便发起一切恶心心所有法，不能成就诸三摩地，乃至堕于无间地狱，受无量种难忍大苦。修定行者，若具资缘，诸三摩地未成能成；若先已成，终不退失，由此不起一切恶法，广说乃至不善寻伺，往生天上证得涅槃。修定行者，若未成就诸三摩地，初夜、后夜当舍睡眠，精进修学，远离愦闹，少欲知足，无所顾恋，一切贪瞋、忿覆、恼害、憍慢、贡高、悭吝、嫉妒、离间粗恶、虚诳杂秽，一切人间嬉戏放逸，皆悉远离。如是行者，应受释、梵、护世四王、转轮王等，赞叹、礼拜、恭敬承事，奉施百千那庾多供，况刹帝利、婆罗门、筏舍、戍达罗等！未得定者，尚应受此赞叹、礼拜、恭敬承事，奉施供养，何况已得三摩地者！”
　　尔时，世尊而说颂曰：
　　“修定能断惑，余业所不能，
　　故修定为尊，智者应供养。”
　　尔时，天藏大梵天言：“大德世尊，于佛法中而出家者，若刹帝利，大臣、宰相，以鞭杖等捶拷其身，或闭牢狱，或复呵骂，或解肢节，或断其命，为当合尔？为不合耶？”
　　佛告天藏大梵天言：“善男子，若诸有情，于我法中出家，乃至剃除须发，被片袈裟，若持戒，若破戒，下至无戒；一切天、人、阿素洛等，依俗正法，犹尚不合以鞭杖等捶拷其身，或闭牢狱，或复呵骂，或解肢节，或断其命，况依非法？何以故？除其一切持戒多闻，于我法中而出家者；若有破戒行诸恶法，内怀腐败如秽蜗螺，实非沙门自称沙门，实非梵行自称梵行，恒为种种烦恼所胜败坏倾覆，如是破戒诸恶苾刍，犹能示导一切天、龙、药叉、健达缚、阿素洛、揭路荼、紧捺洛、莫呼洛伽、人非人等，无量功德珍宝伏藏。
　　“又善男子，于我法中而出家者，虽破戒行，而诸有情睹其形相，应生十种殊胜思惟，当获无量功德宝聚。何等为十？谓我法中而出家者，虽破戒行，而诸有情，或有见已，生于念佛殷重信敬殊胜思惟；由是因缘，终不归信诸外道师、书论徒众，乃至能入离诸怖畏大涅槃城。或有见已，生念圣戒殊胜思惟；由是因缘，能离杀生，离不与取，离欲邪行，离虚诳语，离饮诸酒生放逸处，乃至能入离诸怖畏大涅槃城。或有见已，生念布施殊胜思惟；由是因缘，得大财位，亲近供养，正至正行，乃至能入离诸怖畏大涅槃城。或有见已，生念忍辱柔和质直殊胜思惟；由是因缘，便能远离离间粗恶、杂秽瞋忿，乃至能入离诸怖畏大涅槃城。或有见已，生念出家精勤修行殊胜思惟；由是因缘，能舍家法，趣于非家，勇猛精进，修诸胜行，乃至能入离诸怖畏大涅槃城。或有见已，生念远离诸散乱心，静虑等至殊胜思惟；由是因缘，心乐山林阿练若处，昼夜精勤，修诸定行，乃至能入离诸怖畏大涅槃城。或有见己，生念智慧殊胜思惟；由是因缘，欣乐听闻，读诵正法，乃至能入离诸怖畏大涅槃城。或有见已，生念宿植出离善根殊胜思惟，软语慰问，乃至礼足；由是因缘，当生尊贵大势力家，无量有情咸共瞻仰，乃至能入离诸怖畏大涅槃城。
　　“善男子，于我法中而出家者，虽破戒行，而诸有情睹其形相，生此十种殊胜思惟，当获无量功德宝聚。是故一切刹帝利王、大臣宰相，决定不合以鞭杖等捶拷其身，或闭牢狱，或复呵骂，或解肢节，或断其命。
　　“复次，大梵，若有依我而出家者，犯戒恶行，内怀腐败如秽蜗螺，实非沙门自称沙门，实非梵行自称梵行，恒为种种烦恼所胜败坏倾覆。如是苾刍，虽破禁戒行诸恶行，而为一切天、龙、药叉、健达缚、阿素洛、揭路荼、紧捺洛、莫呼洛伽，人、非人等，作善知识，示导无量功德伏藏。如是苾刍，虽非法器，而剃须发，被服袈裟，进止威仪同诸贤圣；因见彼故，无量有情种种善根皆得生长，又能开示无量有情善趣、生天、涅槃正路。是故依我而出家者，若持戒，若破戒，下至无戒，我尚不许转轮圣王，及余国王、诸大臣等，依俗正法，以鞭杖等捶拷其身，或闭牢狱，或复呵骂，或解肢节，或断其命，况依非法？
　　“大梵，如是破戒恶行苾刍，虽于我法毗奈耶中名为死尸，而有出家戒德余势。譬如牛麝身命终后，虽是无识傍生死尸，而牛有黄，而麝有香，能为无量无边有情作大饶益；破戒苾刍亦复如是，虽于我法毗奈耶中名为死尸，而有出家戒德余势，能为无量无边有情作大饶益。
　　“大梵，譬如贾客入于大海，杀彼一类无量众生，挑取其目，与末达那果和合捣簁，成眼宝药，若诸有情盲冥无目，乃至胞胎而生盲者，持此宝药涂彼眼中，所患皆除，得明净目；破戒苾刍亦复如是，虽于我法毗奈耶中名为死尸，而有出家威仪形相，能令无量无边有情暂得见者，尚获清净智慧法眼，况能为他宣说正法！
　　“大梵，譬如烧香，其质虽坏，而气芬馥，熏他令香；破戒苾刍亦复如是，由破戒故非良福田，虽恒昼夜信施所烧，身坏命终堕三恶趣，而为无量无边有情作大饶益，谓皆令得闻于生天涅槃香气。
　　“是故，大梵，如是破戒恶行苾刍，一切白衣皆应守护、恭敬、供养。我终不许诸在家者，以鞭杖等捶拷其身，或闭牢狱，或复呵骂，或解肢节，或断其命！我唯许彼清净僧众，于布萨时或自恣时，驱摈令出；一切给施四方僧物、饮食、资具，不听受用；一切沙门毗奈耶事，皆令驱出，不得在众，而我不许加其鞭杖、系缚断命。”
　　尔时，世尊而说颂曰：
　　“瞻博迦华虽萎悴，而尚胜彼诸余华；
　　破戒恶行诸苾刍，犹胜一切外道众。
　　“复次，大梵，有五无间大罪恶业。何等为五？一者、故思杀父；二者、故思杀母，三者、故思杀阿罗汉；四者、倒见破声闻僧；五者、恶心出佛身血。如是五种，名为无间大罪恶业。若人于此五无间中，随造一种，不合出家，及受具戒。若令出家，或受具戒，师便犯罪，彼应驱摈令出我法。如是之人，以有出家威仪形相，我亦不许加其鞭杖，或闭牢狱，或复呵骂，或解肢节，或断其命。
