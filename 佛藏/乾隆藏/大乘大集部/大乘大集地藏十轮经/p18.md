<!-- { "loadSidebar": true } -->
　　世尊为众说此法时，于众会中，有七十二百千俱胝菩萨摩诃萨，同时证得无生法忍。复有八十四百千那庾多菩萨，证得随顺法忍。复有无量百千声闻，乃至永断一切烦恼成阿罗汉。复有百千那庾多众生，先未发心，今发无上正等觉心，于如来智住不退地。复有无量无数众生，先未发心，于今乃发独觉乘心。复有无量无数众生，先未发心，于今乃发声闻乘心。
　　尔时，世尊复告大众：“若诸有情已得法忍，处刹帝利灌顶王位，受用种种胜大财业，及处种种富贵尊位，是我所许，非余有情。”
　　金刚藏菩萨白佛言：“世尊，若诸有情未得法忍，于刹帝利灌顶王位，受用种种胜大财业，及余种种富贵尊位，定不许处，为亦许耶？”
　　世尊告曰：“若诸有情未得法忍，有能受行十善业道，亦劝众生令受学者，我亦听许处刹帝利灌顶王位，受用种种胜大财业，及余种种富贵尊位。若诸有情未得法忍，亦不受行十善业道，及劝众生令勤受学，以强势力处刹帝利灌顶王位，受用种种胜大财业，及处种种富贵尊位，名刹帝利旃荼罗王，及余种种富贵尊位旃荼罗王，愚痴憍慢，毁坏扰乱我甚深法，灭正法灯，断三宝种；于我出家诸弟子众，种种恼乱，捶拷刑罚，夺其衣钵、基业、财产，退令还俗，课税役使，系闭牢狱，乃至断命；于我所说微妙法义，诽谤轻毁，障蔽隐没，不令流布，夺窣堵波及僧祗物；如是诸人，皆当堕无间地狱，受诸剧苦，轮转恶趣，难有出期。”
　　时金刚藏菩萨复白佛言：“世尊，若诸有情未得法忍，亦不受行十善业道，及劝众生令勤受学，以强势力处刹帝利灌顶王位，受用种种胜大财业，及余种种富贵尊位；颇有别缘，得方便救，令其免堕无间地狱及余恶趣，受诸苦不？”
　　世尊告曰：“亦有别缘，得方便救，谓有众生处刹帝利灌顶王位，及余种种富贵尊位，虽复未得成就法忍、十善业道，而有信力尊敬三宝，于佛所说三乘相应诸出要法，下至一颂，终不谤毁、障蔽、隐没，不令流布；于佛出家诸弟子众，持戒、破戒下至无戒，剃除须发、被袈裟者，皆不恼乱捶拷谪罚，侵夺衣钵、基业、财产，退令还俗，课税役使，系闭牢狱乃至断命；亦不侵夺窣堵波物及僧祗物，遮制摧伏诸暴恶人，不令恼乱诸出家众，不令侵夺三宝财物；于佛所说三乘相应诸出要法，恭敬听受，既听受已，精进修行，法随法行；于我三乘贤圣弟子，恭敬供养，亲近承事；于大乘中誓愿坚固，终无疑难退屈之心，亦常劝导安置众生，令于大乘信受修学。此刹帝利旃荼罗王，及余种种富贵尊位旃荼罗王，过去诸佛皆共听许处帝王位，及余种种富贵尊位。虽复受用种种国土、城邑、聚落、胜大财业，而得免堕无间地狱及余恶趣。我亦听许处帝王位，及余种种富贵尊位，虽复受用种种国土、执邑、聚落，而得免堕无间地狱及诸恶趣。若诸有情欲得忏悔，除灭一切诸恶业障令无余者，于我所说如是法门，当勤修学，勿令废忘。有能如此现前大众惭愧忏悔诸恶业者，先世所造一切恶业皆得销灭，无有遗余。”
大乘大集地藏十轮经卷第八善业道品第六之一
　　尔时，金刚藏菩萨摩诃萨复白佛言：“大德世尊，菩萨摩诃萨，云何于声闻乘，得无误失？云何于声闻乘补特伽罗，得无误失？云何于独觉乘，得无误失？云何于独觉乘补特伽罗，得无误失？云何于大乘，得无误失？云何于大乘补特伽罗，得无误失？云何常能炽然三宝种姓？云何于诸如来出家弟子，若是法器，若非法器，下至一切被片袈裟、剃须发者，得无误失？云何于大乘法，常得升进，无有退转？云何利慧胜福，常得增长？云何于一切定诸陀罗尼，诸忍诸地，速得自在，无有退转？云何常得值遇诸善知识，随顺而行？云何常得不离见一切佛及诸菩萨、声闻弟子，不离闻法，不离亲近供养众僧？云何于诸善根常精进求，心无厌足？云何常于菩提种种行愿，心无厌足？”
　　尔时，世尊告金刚藏菩萨摩诃萨言：“善男子，有菩萨摩诃萨十轮，若菩萨摩诃萨成此十轮，于声闻乘，得无误失；于声闻乘补特伽罗，得无误失；于独觉乘，得无误失；于独觉乘补特伽罗，得无误失；于其大乘，得无误失；于其大乘补特伽罗，得无误失；常能炽然三宝种姓；于诸如来出家弟子，若是法器，若非法器，下至一切被片袈裟、剃须发者，得无误失；于大乘法，常得升进，无有退转；利慧胜福，常得增长；于一切定诸陀罗尼，诸忍诸地，速得自在，无有退转；常得值遇诸善知识，随顺而行；常得不离见一切佛及诸菩萨、声闻弟子，不离闻法，不离亲近供养众僧；于诸善根，常精进求，心无厌足；常于菩提种种行愿，心无厌足；常于一切先所造作恶不善业，以圣金刚坚利法智，摧坏散灭，令无遗余，不受果报，更不造新恶不善业，心无厌倦，速能证得无上法轮；常勤修习七觉分宝，心无厌倦；常能除灭一切众生诸烦恼病，心无厌倦；一切众生，依止存活。
　　“善男子，如转轮王具足七宝，凡所行动，轮宝导前，余宝随后，巡四大洲，普能除灭一切众生身心浊秽，普能生长一切众生身心安乐；菩萨摩诃萨亦复如是，成就十轮，于声闻乘得无误失，广说乃至一切众生，依止存活。
　　“善男子，如大车辂具足四轮，多人乘之游行大路，于其路上土块、瓦砾、草木、根、茎、枝、叶、华、果为轮所辗，皆悉摧坏，不任受用；菩萨摩诃萨亦复如是，成就十轮，悉能摧坏诸烦恼障、诸有情障、一切法障，令不受报。
　　“善男子，如利剑轮才一投掣，能斩怨敌首及支节，令无势用；菩萨摩诃萨亦复如是，成就十轮，能破一切五趣牢狱、生死大苦，永断一切烦恼恶业，令不受报。
　　“善男子，如火灾起，五日出时，遍四大洲一切河、海、水界、津润，无不枯竭；菩萨摩诃萨亦复如是，成就十轮，一切四因诸烦恼障、诸有情障、一切法障、苦报根本，悉皆枯竭。
　　“善男子，如风灾起，四方猛风俱时顿发，一切世界大小诸山及诸大地，悉皆散灭；菩萨摩诃萨亦复如是，成就十轮，世间四倒憍慢诸山，无不崩坏，一切众生诸烦恼障、诸有情障、一切法障、苦报根本，悉皆散灭。
　　“善男子，如师子王吼声一发，一切禽兽悉皆惊怖，飞落走伏，无敢辄动；菩萨摩诃萨亦复如是，成就十轮，法音一震，乃至一切外道异学、恶知识等，悉皆惊怖，忘失言辩，无敢酬抗。
　　“善男子，如天帝释，与阿素洛将欲战时，天军围绕，手执金刚，奔趣阵敌，诸阿素洛惊怖退散；菩萨摩诃萨亦复如是，成就十轮，一切倒见外道异学、恶知识等，惊怖退散。
　　“善男子，如如意珠置高幢上，能雨种种上妙珍宝，给施一切贫乏众生；菩萨摩诃萨亦复如是，成就十轮，处净戒幢雨大法雨，给施一切无量众生。
　　“善男子，如闇夜分，世间幽冥都无所见，迷失正道，满月出已，诸闇皆除，诸失道者皆见正路；菩萨摩诃萨亦复如是，成就十轮，若诸众生无明昏闇，由此迷失八支圣道，菩萨为其宣说正法，除无明闇，生法光明，开示显现八支圣道，令断诸漏，尽诸苦际。
　　“善男子，如大日殿出现世间，一切苗稼悉皆增长，一切华叶悉皆敷荣；一切臭秽悉皆除歇，诸谷果药悉皆成熟，雪山销流，诸河充溢，渐次转注，满于大海；菩萨摩诃萨亦复如是，成就十轮，依止增上布施、调伏、寂静、尸罗、安忍、正勤、静虑、般若、方便慈悲、辩才功德，皆悉炽盛，为诸众生宣说正法，由法威光，令诸众生种种增上善根苗稼悉皆增长，种种增上妙行华叶悉皆敷荣，种种烦恼恶业恶行悉皆除歇，善趣涅槃，诸谷果药悉皆成熟，邪见慢山悉皆销流，种种正信戒闻舍慧及诸定河无不充溢，渐次盈满大涅槃海，令诸有情随意所乐，趣入无畏涅槃之城。
　　“善男子，云何名菩萨摩诃萨十轮？
　　“善男子，此十轮者，非余法也，当知即是十善业道！成就如是十种轮故，得名菩萨摩诃萨也。于一切恶皆能解脱，一切善法随意成就，速能盈满大涅槃海，以大善巧方便智光，成熟一切众生之类，皆令获得利益安乐。所以者何？善男子，过去一切诸佛世尊，皆悉远离十恶业道，皆悉称扬赞叹如是十善业道所得果报。是故若能于此所说十善业道，随守获一，乃至命终究竟无犯，必获一切殊胜果报，如前所说。
　　“善男子，若菩萨摩诃萨，能尽形寿远离杀生，即是施与一切众生无惊无怖，令诸众生不生忧苦，离毛竖畏，由此善根速得成熟。所有前际轮转五趣没生死河，因杀生故，造身语意诸恶业障、诸烦恼障、诸有情障、一切法障、诸寿命障，自作、教他、见闻随喜，由此远离杀生轮故，皆悉辗坏，摧灭无余，不受果报。于现身中，诸人天等皆共亲爱，无有猜虑，身心安乐，寿命长远。将命终时，身心不为忧苦逼切，所爱妻子眷属围绕。临命终时，不见可怖剡魔王使，唯见可意成调善法，具戒富德真实福田，为善知识，身心欢悦，深生敬信。既命终已，还生人中，诸根圆满，支体具足，随所生处，无病长寿，端正聪明，安隐快乐；复遇可意成调善法，具戒富德真实福田，为善知识，依彼修学离杀生法，能断一切恶不善法，能成一切殊胜善法，能求一切大乘法义，能修一切菩萨愿行，渐次趣入深广智海，乃至证得无上菩提。所居佛土，离诸兵器，无有怨害斗战之名，绝诸怖畏，安隐快乐，一切无病长寿有情来生其国；如来自寿无量无边，为诸有情如应说法，般涅槃后，正法久住，利益安乐无量有情。
　　“善男子，是名菩萨摩诃萨，第一远离杀生轮也。菩萨摩诃萨成就此轮故，于声闻乘，得无误失；于声闻乘补特伽罗，得无误失；于独觉乘，得无误失；于独觉乘补特伽罗，得无误失；于其大乘，得无误失；于其大乘补特伽罗，得无误失；常能炽然三宝种性；于诸如来出家弟子，若是法器，若非法器，下至一切被片袈裟、剃须发者，得无误失；于大乘法，常得升进，无有退转；利慧胜福，常得增长；于一切定诸陀罗尼，诸忍诸地，速得自在，无有退转；常得值遇诸善知识，随顺而行；常得不离见一切佛及诸菩萨、声闻弟子，不离闻法，不离亲近供养众僧；于诸善根，常精进求，心无厌足；常于菩提种种行愿，心无厌足。所得果报，广如前说。
