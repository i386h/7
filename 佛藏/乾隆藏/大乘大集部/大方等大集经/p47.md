<!-- { "loadSidebar": true } -->
　　虚空藏答言：“善男子，此六十四法，为百二十八法所摄。何等为百二十八法？所谓护我者，为断一切恶及成就一切善根所摄；护彼者，为忍辱及柔和所摄；无别异者，为犹如水心及如风心所摄；一味者，为法界观及如如观所摄；如梦观者，为无移转观及无真实观所摄；如幻者，为适性示现及无自性观所摄；诸神通者，为了义及了智所摄；方便者，为大悲及般若波罗蜜所摄；羞耻者，为不覆藏所犯及悔过所摄；信有业报者，为不放逸及畏恶趣所摄；少欲者，为净处有齐限及离宿秽所摄；知足者，为易称及易养所摄；无发恼者，为究竟及究竟边际所摄；无散失者，为得忍及不退转地所摄；舍吾我者，为不计我身及与寿命所摄；离我所者，为无贪及无愚痴所摄；求法者，为智及断所摄；欲法者，为不著五欲及离烦恼所摄；敬重者，为起世尊想及疗救想所摄；无疲惓者，为身轻及翘勤省眠所摄；内心断除者，为身念处及受念处所摄；外不行者，为心念处及法念处所摄；信乐佛智者，为深敬重及净信所摄；在屏处不行恶者，为自证知及诸神天证知所摄；不骜慢者，为不自叹誉不讥彼人所摄；知自下者，为不虚称及不显己德所摄；身端者，为不行三不善业及不犯禁戒所摄；心直者，为常省己过及不说彼短所摄；具静定者，为寂静心及灭烦恼所摄；修智慧者，为选择诸法及知无我所摄；不粗犷者，为常行益事及顺忍所摄；不两舌者，为自足眷属及和合别离者所摄；不舍菩提心者，为众生及为佛智所摄；念道场者，为欲坏于魔众及成正觉所摄；舍魔事者，为正观及不舍菩提志所摄；佛神力持者，为坚固行及善淳至所摄；不轻躁者，为坚护诸根及不舍境界所摄；不掉乱者，为观苦及观空所摄；如石山者，为不高及不下所摄；不可移转者，为断爱及除恚所摄；所作善业者，为智所作业及舍魔事所摄；无热恼者，为净戒及净定所摄；无虚诳者，为诚实语及不望果报所摄；不舍归趣者，为成就贤士业及不行怯弱所摄；离边见者，为观无生及不败坏观所摄；顺观甚深因缘者，为观因及观缘所摄；善巧者，为第一无诤竞及不骜慢所摄；方便者，为离方便及无生方便所摄；不懈慢者，为身力及心力所摄；勇猛者，为胜进心及害怨敌所摄；大欲者，为不求利养及不爱身命所摄；增进者，为无愚冥及不退还所摄；见如来者，为修念佛及清净信所摄；闻法者为乐至讲所及乐请问所摄；舍诸地过患者，为不散乱行及舍离恶知识所摄；得诸地功德者，为方便回向及不舍本行所摄；无憎嫉者，为能施一切及称意而舍所摄；信乐者，为无垢行及不浊心所摄；敬顺者，为知世宜及随顺行所摄；不逆教敕者，为舍除不净及净正行所摄；无常观者，为动转观及败坏观所摄；无我观者，为不得作者及不得受者所摄；修无相者，为不缘境界及除觉所说所摄；不怙涅槃者，为除去无明及断爱著所摄。善男子，是为六十四法，为百二十八法所摄。”
　　尔时，宝手菩萨从虚空藏菩萨，闻分别如是等法门已，欢喜踊跃得未曾有，即白虚空藏菩萨言：“希有大士！汝乃能成就如斯捷疾辩才及巧分别辩，事事所问尽能开解。如我今者，解汝所说义趣及与文字，以如是方便，若一劫若减一劫，说不可尽，辩亦无断。”
　　尔时，佛告宝手菩萨言：“善男子，如是，如是，如汝所言。此虚空藏菩萨若演一句之义，若一劫若减一劫，说不可尽，辩亦无断。虚空藏菩萨有如是无量无边不可思议无尽辩才。”
　　尔时，宝手菩萨以手遍覆妙宝庄严堂，于其手中出无量华香、璎珞、末香、涂香、衣服严身之具及诸幢幡妙盖，雨如是等上妙供具，供养如来及虚空藏。于上空中，百千音乐不鼓自鸣，于诸音中出诸妙偈，以赞如来：
　　“持德开德具百福，　上意调伏念不动，
　　沙门贤士降天人，　十力佛子十方吼。
　　大称威德自在尊，　降伏有畏除痴闇，
　　能度漂流诸天人，　闭恶趣门使清凉。
　　圣尊巧说音微妙，　无错无谬音恬静，
　　三界无等无三垢，　十方所说施众乐。
　　意念坚固乐寂静，　最胜十方降彼力，
　　已舍谄曲得甘露，　无有尘累众归仰。
　　世尊处众不动转，　而化十方无量众，
　　随众生行能随顺，　佛子亦乐修此行。
　　如日无翳能普照，　能令众华得开敷，
　　佛智慧光照长流，　诸子得悟亦如是。
　　如风无碍山不动，　净如虚空照如日，
　　佛子放光雨甘露，　是故我礼佛及子。
　　大千海水尚可量，　十方虚空犹可涉，
　　诸众生心尚可同，　世尊功德不可尽。”
大方等大集经卷第十六虚空藏菩萨所问品第六之五
　　说此偈已，时魔波旬严四种兵来诣佛所，到已化作长者形，前礼佛足，在一面立而白佛言：“希有世尊！此诸大士，乃能成就如是不可思议种种神变，又能示现不可思议庄严之事。世尊，于未来世有几所众生，闻此不可思议神变而得开悟，决定不疑者也？”
　　佛告魔波旬言：“于未来世中，少有众生若一若二，闻此不可思议神变经典，得信解者少耳！波旬，喻如一毛析为百分，以一分毛于大海中取一渧水。于汝意云何？取者多耶？在者多耶？”
　　波旬言：“世尊，取者甚少，在者甚多。”
　　佛复告波旬言：“如海中所取水甚少，众生闻是不可思议神变经典，能信解者少亦如是。如大海中水在者甚多，不信解不可思议神变经典者，多亦如是。”
　　佛复告波旬：“若有一人于恒河沙等劫，日日以满三千大千世界满中珍宝持用布施，不如善男子、善女人闻是不可思议神变经典能信解者，其福甚多！所以者何？波旬，若有信解是经典者，则知其人亲从释迦牟尼如来，闻是经典信解无疑。何以故？波旬，若未种善根众生，闻此世所难信经典，能信解者无有是处。波旬，我般涅槃后法欲灭时，多有憍慢众生，彼诸众生著我所说文字，不知方便故，各各生于诤竞，舍思惟法，舍已正行，为利养、名誉、衣服、饮食自缠缚故，乐论世俗种种诸事及世典文辞，而不论第一实义，不乐玩习佛无上道，反向他人讥论如是等真实深妙经典，则为诽谤诸佛，积集无量大苦恼聚。魔神诸天佐助彼人，为利养恭敬及名闻故，重增放逸骜慢。彼诸人等以骜慢故，若见有持戒贤行比丘受持读诵此经典者，而轻慢憎嫉横生谤毁。彼诸愚人则为现世破犯禁戒。其中或有畏不活者，或惭耻于人者，假被袈裟，或有舍戒还附俗者，如是等人身坏命终，堕阿鼻地狱受诸苦报。”
　　佛复告波旬：“于未来世中，若有求菩萨乘众生，著诸因缘善根微浅，新发道意，但著文字不能了义，于如是等甚深经典，受持读诵为人说时，则为他人所见轻贱陵蔑。以为他人所轻贱陵蔑故，便舍如是等甚深经典，读诵声闻、辟支佛相应经典。为利养、名誉、种种所须之所缠缚故，反诽谤毁呰如是真实甚深经典，又复轻贱受持读诵此经典者，乃至不欲以眼观之，常乐卑行退失菩萨大乘之法，所谓退失淳至心及深心。魔神诸天得如是等人便故，勤作方便坏乱其心，乃至使令不闻如是等经。设当闻者，生大诽谤无有信心。此人亦复积集无量罪聚，成就破法重业，永离三宝，不得见佛闻法及供养僧。所以者何？波旬，以于如来所说法律中生疑犹豫故。”
　　尔时，魔波旬自见有过，忧愁惶恐，前礼佛足在一面立。
　　时，虚空藏菩萨问魔波旬言：“汝何以忧愁憔悸战栗悚息，状如失志人，在一面立耶？”
　　魔波旬答言：“善男子，我从如来闻说如是等可畏之事，是故以为忧愁恐怖，当堕何趣？谁当救我？我于如来所说法律之中，数作无量诸留难事，是故忧耳！”
　　虚空藏言：“波旬，佛法之中有出罪法。汝可来至世尊所，可诚心忏悔所作诸恶，更莫复作。若能如是，可获善利，为不空过。”
　　尔时，天魔波旬即前五体投地，礼世尊足下，仰视如来，流泪涕泣而白佛言：“世尊，我今诚心忏悔，从昔以来于如来所说法律之中，数作无量诸留难事。唯愿世尊起大悲心，以慈愍故愿受忏悔。”
　　佛言：“善哉！善哉！波旬，汝乃能自见所作诸恶，为上善哉！能如是悔过罪者，于佛法中则为弘广如来法藏，诸佛亦受其人悔过。是故汝今勿更复作！”
　　尔时，世尊告众菩萨言：“诸贤士，汝等各说过魔界行法，为生怜愍魔波旬故。”
　　尔时，众中有一菩萨名金山王，在众中坐即白佛言：“世尊，若有防护内界者，则为未过魔界。若复有菩萨见一切诸界同佛界者，知此佛界即是非界，是为菩萨能过魔界。”
　　尔时，宝德菩萨白佛言：“世尊，有依倚樔窟者，是为魔界。若有菩萨不倚樔窟，知一切法无得相者，则能为诸众生说断倚樔窟法，是为菩萨能过魔界。”
　　尔时，宝手菩萨白佛言：“世尊，若有取我、我所者，是为魔界。若有菩萨不取我、我所者则无诤竞，以无诤竞故则无心行，况当有魔界耶？是为菩萨能过诸魔界。”
　　尔时，无诤勇菩萨白佛言：“世尊，若有触有离则有诤讼，有诤讼者魔得其便。若无触无离自不诤讼，亦不令他诤讼，以得无我故，无恼行者能过魔界。”
　　尔时，宝思菩萨白佛言：“世尊，若有妄想分别则是烦恼，及有烦恼处则是魔界。若有菩萨知一切诸法无相貌者，于诸烦恼则无妄想，若内若外亦不别知，去离一切妄想分别故，是为菩萨能过魔界。”
　　尔时，乐作菩萨白佛言：“世尊，若有乐不乐处则有憎有爱，若有憎有爱则是魔界。若有菩萨去离憎爱平等行者，于诸法中则无二想，得入不可思议界，是为菩萨能过魔界。”
　　尔时，离诤菩萨白佛言：“世尊，魔界由我而起。若菩萨能知我者，得无我忍即知我净，知我净故知一切法净，知一切法净故，知诸法性净如虚空，是为菩萨能过魔界。”
　　尔时，法自在菩萨白佛言：“世尊，若顺烦恼法为爱所使者，魔则得其便。世尊，若有菩萨于诸法中最得自在自然开悟，以为诸佛之所授记，于菩提法终不退转，是为菩萨能过魔界。”
　　尔时，山相击音菩萨白佛言：“世尊，若心有缺漏，则是魔界。若菩萨戒无缺漏、心无缺漏，成就一切诸空法行者，是为菩萨能过魔界。”
　　尔时，喜见菩萨白佛言：“世尊，若有不见佛、不闻法者，魔得其便。若有菩萨常见诸佛而不著色像，常听诸法而不著文字，以见法故则为见佛，以无言说故能听诸法，是为菩萨能过魔界。”
　　尔时，帝网菩萨白佛言：“世尊，若有恃有动，则是魔界。若菩萨善相顺精进，知一切法究竟，无成就相故不恃不动，是为菩萨能过魔界。”
