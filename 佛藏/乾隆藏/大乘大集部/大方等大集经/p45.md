<!-- { "loadSidebar": true } -->
　　虚空藏白佛言：“世尊，此是如来快也。所以者何？由世尊慧明故，我等得斯辩分。世尊，喻如日光照阎浮提，由日威德力故，有眼之者得见色像作诸事业；由于如来大智力故，照一切众生及诸世界亦复如是。诸法实性不可言说，诸言说性与虚空等，是故诸法不可得数。凡有数法则有限量，凡有限量则是有为，凡有有为则可知、可断、可修，凡是可知、可断、可修则有得、有证、有名数法，思惟筹量分别。不见有法可知、可断、可修、可证、可得故，即无有得。所以然者？以一切法无生故。能如是正见诸法，于诸法中不生爱染，以无爱染故则无有著，以无著故则无近，以无近故则无受无取。何谓无受无取？谓色若常若无常，无受无取；受、想、行、识若常若无常，无受无取。色若苦若乐、若有我若无我、若净若不净，无受无取；受、想、行、识若苦若乐、若有我若无我，无受无取。色若空若非空，无受无取；受、想、行、识若空若非空，无受无取。色若离若非离，无受无取；受、想、行、识若离若非离，无受无取。菩萨以无受无取故，得诸法无受三昧；住是三昧已，诸佛世尊以无上心通授是菩萨记。是菩萨虽入涅槃，见一切众生究竟同涅槃性，为教化众生故，不舍大誓庄严及菩萨大悲。云何菩萨入于涅槃行菩萨行？善男子，凡有所作名为生死，凡无所作名为涅槃。菩萨以正智慧，见一切诸行离相。菩萨以法明眼明了见故，能说如来智明。”
　　尔时，宝德菩萨问虚空藏菩萨言：“善男子，汝何为自隐己智，言尽是如来力耶？”
　　虚空藏答宝德言：“善男子，如来岂不说隐善显恶也？善男子，我还问汝，随意答我。善男子，于汝意云何？若无阿那婆达多龙王时，阿耨大池能出四河，使诸众生得受用不？”
　　宝德答言：“不也。”
　　虚空藏言：“善男子，若无如来则无法律，菩萨无由得成大智之海，亦不能利益一切众生。以如来出世故则有法律，诸菩萨得成大智之海，亦能度化一切众生。善男子，是故当知一切菩萨所得辩说，能以利益众生，皆是如来神力。”
　　宝德复问：“善男子，诸如来辩，可得转至菩萨心不？”
　　虚空藏答言：“不也。”
　　宝德言：“云何由如来力故得辩说也？”
　　虚空藏答言：“善男子，喻如巧种果树，因缘和合便得果实；然树非即果，果不离树。善男子，如来所说法，菩萨于此法中善顺行故，便生大智明辩，因佛说得亦无有转。”
　　宝德言：“希有！善男子，因缘生法如是甚深难测。”
　　虚空藏言：“善男子，一切诸法究竟无生。”
　　宝德言：“善男子，诸法谓从缘生。”
　　虚空藏言：“善男子，生已生也，未生生也。”
　　宝德言：“善男子，生已不生，未生亦不生。”
　　虚空藏言：“善男子，是故无生。”
　　宝德言：“善男子，缘中有因耶？”
　　虚空藏答言：“无也。”
　　宝德言：“因中有缘耶？”
　　虚空藏答言：“无也。”
　　宝德言：“于汝意云何？若因若缘自实有性耶？”
　　虚空藏言：“无也。”
　　宝德言：“善男子，于汝意云何？诸法无因缘生耶？”
　　虚空藏答言：“不也。善男子，是故一切法无自性，无生无起无出。是以缘不生因，因不生缘，自性不生自性，他性亦不生他性，自性不生他性，他性不生自性，是故说一切法自性无生。所以者何？以如无生无灭，法性、实际亦无生无灭。如如、法性、实际，如来所觉一切诸法亦复如是无生无灭。”
　　宝德言：“善男子，如来亦不出世也。”
　　虚空藏答言：“此不应说也。所以者何？如来于一切法，尽不可说，不可言出，不得言不出。若有人问言：‘如来出世耶？不出世耶？’智者为不谤如来故应置不答。”
　　宝德问言：“云何应置？”
　　虚空藏言：“如法性住，应如是置。”
　　宝德言：“云何法性住？”
　　虚空藏答言：“如虚空性住，住无所住，法性亦如是住。如法性，众生性亦尔；如众生性，一切法亦尔；如一切法，如来亦如是住，住无所住。无住处故，无住无不住，是故不得言生，不得言灭。”
　　宝德言：“善男子，如来出世事，甚深！甚深！”
　　虚空藏答言：“善男子，若能如实解了缘生法者，名为佛出世。”
　　宝德言：“善男子，谁当解此说也？”
　　虚空藏答言：“若于一切法中不得增减者。”
　　宝德问言：“何谓为增？”
　　虚空藏答言：“增者所谓增上句，谓于无中妄生增上。无增上句者是平等句、无等句、无文字句、无句、无教句。无教之中，无句无增上，亦无心意识，以是故非句。喻如空中鸟迹究竟已无，当无而言鸟迹；于一切法中无有字句亦复如是，无句而假名为句。如无迹假名为迹，如来出世亦无有出，假名为出亦复如是。是故智者不应取著，以无取著故假名为出，而常依无出。所以者何？以无生是一切诸法实性故。无生者则无所有，是故名一切法无所有性，无所有性无有住处，无住处故是无住际。一切诸法及无住际即是实际，实际即是一切法际，是故言一切法与实际等。言实际者是三场分断际、不可坏际、不断不常际、如实际、三世等际，以如是等际等一切法际。所以者何？实际及我际无二无别，实际及众生寿命养育人际无二无别，实际及我见际无二无别。于我见中无有实际，能如是如实知者则无有二十种我见。所以者何？以实际中无一无多故。实际与平等等，无来无去，无尽无减，实际究竟空故，是故言一切法是无尽门无尽际。涅槃者无尽，所谓空故无性故。如涅槃无尽无不尽，一切法亦复如是。以是故言一切法与涅槃等，诸法无等无不等无俦匹故。喻如虚空无有俦匹，一切诸法亦复如是。若见有詶匹言有涅槃者，已言有涅槃，便求涅槃则与贤圣相违。已言有涅槃故，便言此应知、此应断、此应证、此应修、此应生、此应灭，如是行不具者，不能如实知，不能如实见，则不识不解，不知不见；不识不解一切法故，则著于文字，于诸法中妄生诤竞，生诤竞者于佛法中则为可愍。所以然者？如来说言，沙门之法不应诤竞。”
　　尔时，大德阿难白佛言：“希有世尊！此贤士才辩乃能如是甚深明了难解难测也。于一切法不从他受，如身自证能如是说。”
　　虚空藏菩萨即谓阿难言：“大德，我已自身证知，是故如所证知能如是说。何以故？我身即是虚空，以虚空证知一切法，为虚空印所印。大德阿难，凡诸菩萨修身善解身相者，能以此身作诸佛事，现种种色像，而亦不退于真法身，亦复不离结业生身。又复不过于平等性，现变化身悉得自在，于一切佛国普能示现，终已不隐应化之身，如是行者皆可名之为身证行。”
　　阿难问言：“善男子，汝于法颇有证耶？”
　　虚空藏答言：“大德阿难，我不见法离于身、身离于法。”
　　阿难言：“善男子，汝若身证者，汝得阿罗汉果耶？”
　　虚空藏言：“大德，无得不得无所得故，于一切法无恼行故，离贪欲、瞋恚、愚痴故，是谓阿罗汉。”
　　阿难言：“善男子，汝何时当般涅槃耶？”
　　虚空藏言：“大德，阿罗汉者无般涅槃，知一切法究竟是涅槃亦无涅槃相。凡愚之人有如是分别戏论行，言此是生死、此是涅槃。阿罗汉者无是戏论也。”
　　大德阿难言：“善男子，如我解汝所说义。夫菩萨者，不应言是凡夫，亦不应言是学，不应言是无学，去离二相故。”
　　虚空藏言：“大德阿难，善哉！善哉！以非凡夫、非学、非无学故，在在处处皆能示现，于一切处亦不取著。”
　　尔时，五百大声闻各以己身所著忧多罗缯奉上虚空藏，奉上衣已，一时同声说如是言：“其有众生深心发阿耨多罗三藐三菩提者，快得善利！于如是大智法藏中不堕其外。”所上之衣即便不现。
　　彼诸声闻问虚空藏言：“衣何所至也？”
　　虚空藏答言：“入我藏中。”又言：“如来知之，汝等可问。”
　　尔时，诸声闻即白佛言：“世尊，衣何所至也？”
　　佛告诸比丘：“东方去此过无量阿僧祇诸佛刹土，有世界名曰袈裟幢，其界有佛，号曰山王如来，虚空藏已遣此衣至彼世界。”
　　诸声闻即白佛言：“世尊，以何因缘遣衣至彼耶？”
　　佛言：“欲以此衣于彼世界施作佛事。虚空藏菩萨于此所说，如虚空藏等三昧印法门，此三昧于彼衣中当演其义音。彼世界无量阿僧祇诸菩萨，闻此法故当得无生法忍。诸比丘当知，菩萨作如是种种方便利益众生。”
　　说此法时，于上虚空中雨无量金色华，以此诸华遍覆妙宝庄严堂。于诸华中出如是法音：“其有众生信此虚空藏所说法，善顺思惟分别其义者，皆当为不退转印所印，毕定得至无上道场。”
　　尔时，阿难白佛言：“世尊，是何瑞应乃雨此华，出如是妙音安慰众生？”
　　佛告阿难：“有梵天名曰光明庄严，从梵天上与六十八百千梵众俱欲来诣此。”
　　如来说此语已，时诸梵众忽然来至妙宝庄严堂上，顶礼佛足，右绕七匝，绕七匝已在一面立，合掌向佛而白佛言：“希有世尊！虚空藏菩萨不可思议，戒众清净，善修诸定，善分别大智慧，善能游戏诸大神通，善能满足大弘誓愿，善能成就大权方便，善能庄严身、口及意，善能于诸法中成就大自在力。是虚空藏菩萨，身、口及意都无所作，无有分别忆想，而能现此不可思议庄严神变。又能显现无量百千法门，亦能出入百千诸三昧门，从昔以来常乐修习成就诸善法故。世尊，诸菩萨不应于往昔所修善根不知其因，集诸善根亦应无厌。所以者何？是因往昔所种善根果报故，能现如是不可思议神变。”
　　佛告梵天：“如是，如是，如汝所言。诸菩萨已成就善根资粮及出要智方便故，能现如是不可思议功德庄严之事，无忆想分别，亦无不分别。”
　　梵天白佛言：“世尊，云何菩萨集善根资粮及出要智方便？”
　　佛告光明庄严梵天言：“善根有三种。何等为三？所谓无贪善根、无恚善根、无痴善根，是名善根。资粮者，所谓舍一切所有修慈观诸法，是名资粮。方便者，所谓去离凡夫地，不愿乐声闻、辟支佛地，进入诸菩萨地，是名方便。智者，所谓知舍不善法智，知集善法智，知回向菩提智，是名智。菩萨能住如是等正行者，是名出要。
　　“复次，善根者，能发阿耨多罗三藐三菩提心。资粮者，所谓求一切善法。方便者，所谓已作未作善根终不废忘。智者，所谓知心如幻化。如是等法现前了知，是名出要。
