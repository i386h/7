<!-- { "loadSidebar": true } -->
　　佛告宝女：“如来成就无量功德，是故得成三十二相。我今于是无量事中，当略说之。如来至心护持净戒，得足下平相；修行种种惠施业故，得千辐轮相；不欺一切诸众生故，得足跟佣相；护正法故，得指纤长相；不坏他众故，得网缦相；妙服奉施故，得手足软相；净饮食施故，得七处满相；喜闻佛法故，得鹿王[跳-兆+尃]相；覆藏他过故，得阴藏相；修善法故，得上身如师子相；常以善法化众生故，得缺骨平满相；救护怖畏故，得臂肘佣相；见他事业乐佐助故，得手摩膝相；常修十善故，得清净身相；常施病药故，得所食之物至喉悉现相；常发庄严修善法故，得师子颊相；于诸众生其心平等故，得四十齿相；和合诤讼故，得齿密相；珍宝施故，得齿齐相；身口意净故，得二牙白相；护口四过故，得广长舌相；成就无量功德故，得味中上味相；于众生中常柔软语故，得梵音相；修集慈心故，得绀色目相；至心求于无上菩提故，得牛王睫相；赞叹他人所有功德故，得白毫相；恭敬父母师长和尚故，得肉髻相；乐说深法故，得身柔软相；施敷具故，得金光相；远离聚说世间事故，得一一孔一毛生相；乐受善友师长教敕故，得身毛上靡相；不以恶事加众生故，得发色金精相；常劝众生修三昧故，得身圆满如尼拘陀相；生生之处作佛像故，得那罗延力相。宝女，菩萨摩诃萨成就如是无量功德，获得如是三十二相。”
　　宝女复言：“世尊，菩萨摩诃萨不可思议。快哉！如来善说佛法。”
　　尔时，世尊赞宝女言：“善哉！善哉！如汝所说，一切众生闻是义者，即得具足无量功德；闻已信者，亦得成就无量功德。”
　　说是法时，十方无量无边世界六种震动，无量众生发菩提心，五千菩萨得无生忍，虚空诸天雨种种华，鼓众伎乐以供养佛。
　　“若有众生已于无量无边佛所植众德本，乃得闻是如来十力、四无所畏、不共之法、三十二相。是人闻已能生深信，信已能于大众之中作师子吼说如是法。何以故？下劣之人不能得闻如是正法，假使得闻未必得信。上人持戒智慧具足乃能得闻，闻已敬信，信已不久当得阿耨多罗三藐三菩提。”
　　宝女复言：“世尊，佛不可思议，法、僧亦尔不可思议，闻信是经亦不可思议。若有信者，是人定得阿耨多罗三藐三菩提。世尊，云何菩萨修行法行？”
　　“宝女，菩萨摩诃萨不舍亲旧，知恩报恩怜愍一切，有归依者终不舍弃，至心念于菩提之道，修于忍辱，难施能施摄取众生，慈心护戒，思惟善义，护持正法，乐法念法，持法乐静，独处空闲心无悔退，善护众生净身口意，为四无量发大庄严，常劝众生于菩提道，凡所讲论先赞大乘，不先许人后生悔心，清净其行知足少欲，不悭不妒，不断圣种，心无诤讼了知因果，信、闻、戒、施、惭愧、智慧，亲近善友随师长教，心无憍慢，恭敬礼拜长老有德，离贪恚痴、我及我所，常念佛、法、僧、施、戒、天，得供养时其心不高，常勤修行六波罗蜜、空无相愿、诸善方便，不见我常、众生、寿命、士夫之相，修四念处乃至八正道分，是名菩萨修行法行。又法行者，无眼无色无色想行，无耳无声无声想行，无鼻无香无香想行，无舌无味无味想行，无身无触无触想行，无意无法无法想行；非色行，非色非非色行；非色苦行，非色非非色苦行；非色我行，非色非非色我行；非色空行，非色非非色空行；非色无相行，非色无愿行；非色无行行；非色性行；非色实行；非色寂行；非色生行；非色出行；非色因缘行；非色聚行，是名法行。受、想、行、识亦复如是。
　　“宝女，若无如是阴、入、界行，是名法行。无欲界行、色界行、无色界行，无住无脱，是名法行。无去无来，无有住处，无心意识，无见无闻，无知无识，无有身业、口业、意业，非法非非法，非一非二，非去来现在，非垢非净，非聚非散，非我、众生、寿命、士夫，非常非断，非我非我所，非始非终，是名法行，是名我法，是名住处，是名法性，是名法处，是名空处非处，名毕竟处。不动不住，无有相貌，无出无灭，无所修行，无取无舍，无受无施，若能知见如是等法，是名真知，是名实知，是名法知。若有菩萨能作是学，为诸众生行于生死，而于涅槃无所动转，是名菩萨真实法行。”
　　说是法时，八千菩萨成就忍辱。
　　尔时，宝女复以种种珍宝杂物，供养于佛而作是言：“世尊，若有菩萨行是法行，即是修行一切佛行，即得授记坐菩提树，成就阿耨多罗三藐三菩提。”
　　尔时，舍利弗语宝女言：“汝知菩萨不退印耶？”
　　尔时，宝女即说偈言：
　　“诸众生界及法界，　若能平等观无异，
　　不生分别一一数，　是名菩萨不退印。
　　过去未来及现在，　十方世界诸世尊，
　　皆悉平等观法界，　是名菩萨不退印。
　　观有为界皆无常，　有漏无漏亦如是，
　　知一切法本性净，　是名菩萨不退印。
　　观于生死无有量，　不可称计知其数，
　　若能一念通达知，　是名菩萨不退印。
　　一切世间诸法界，　及以出世诸圣法，
　　若知平等悉真实，　是名菩萨不退印。
　　若能了知诸佛界，　及以诸魔波旬界，
　　通达是二无差别，　是名菩萨不退印。
　　贪欲瞋恚愚痴等，　一切众生诸烦恼，
　　知从颠倒因缘生，　是名菩萨不退印。
　　生死之法及涅槃，　无上正道及菩提，
　　观察是法无差别，　是名菩萨不退印。
　　知是五阴如菩提，　如菩提性入界然，
　　观是诸法无有二，　是名菩萨不退印。
　　地水火风及造色，　观之犹如虚空等，
　　如是即得真实印，　亦如十方诸佛印。
　　如眼界等菩提然，　是二平等无差别，
　　自能受持为他说，　是名菩萨不退印。
　　知诸众生所有心，　能为一切心因缘，
　　如是因缘无障碍，　是名菩萨不退印。
　　能遍观察诸众生，　所有诸根上中下，
　　能观生死尽彼岸，　是名菩萨不退印。
　　所有字义句无尽，　于无量劫而演说，
　　无能破坏作障碍，　是名菩萨不退印。
　　虚空边际尚可尽，　世间猛风可系缚，
　　菩萨所有不退心，　一切世间不能转。
　　成就无量陀罗尼，　于诸法中不失念，
　　次第演说诸法义，　如佛口出无有异。
　　十方世界佛世尊，　为度众生说无量，
　　悉能受持解深义，　是名菩萨不退印。
　　无量劫中所闻法，　犹如现闻而演说，
　　无量世学陀罗尼，　获得如是无尽印。
　　成就具足如是持，　及以无上真知慧，
　　若得菩萨不退印，　则能宣说如是法。
　　若观一切诸法空，　亦不亲近不远离，
　　若有成就不退心，　当知是人有空印。
　　一切诸法虚空印，　其性本来无生灭，
　　若能了知是法界，　是名菩萨不退印。
　　诸法皆从因缘有，　离于众缘无法界，
　　若能了知如是者，　当知是有不退印。
　　所有威仪诸色声，　能空一念悉示现，
　　为欲教化诸众生，　即是菩萨不退印。
　　惠施之心如虚空，　无量劫中不可尽，
　　成就无量诸功德，　即是菩萨不退印。
　　修集净戒为佛戒，　获得佛戒如虚空，
　　成就如是无上戒，　即是菩萨不退印。
　　一切众生所有戒，　及以学戒无学戒，
　　虽有如是无量戒，　不及不退十六一。
　　若得最上无生忍，　成就无量无有边，
　　若得如是无生忍，　如过去佛之所得。
　　为众生故善庄严，　无量世中不休息，
　　常勤修集精进行，　即是菩萨不退印。
　　常乐修集诸禅定，　亦为众生宣说法，
　　虽复示现诸威仪，　而其内心不离定。
　　具足无上正知见，　远离一切烦恼习，
　　若有成就不退心，　则能近于佛境界。
　　具足三种之神通，　及其如来善方便，
　　若有成就不退心，　是人欲得正觉印。
　　一切众生不能知，　是人心行及境界，
　　为诸众生无量行，　即是菩萨不退印。
　　其实未得无上道，　而能示现如来身，
　　生及成道转法轮，　处众示现大涅槃。
　　未舍菩萨不退印，　亦能获得如来印，
　　犹如虚空无有边，　所得佛印亦如是。”
　　说是偈时，三千大千佛之世界六种震动，五千菩萨得不退印。
　　尔时，世尊赞宝女言：“善哉！善哉！快说菩萨不退转印。”
　　尔时，须菩提白佛言：“世尊，宝女定得不退转印，是故能作如是宣说。若不证者，何能如是？”
　　佛告须菩提：“如是，如是，如汝所说，宝女久已得不退印，忍辱成就，已尽大乘甚深边底。”
　　尔时，宝女白佛言：“世尊，何故名大乘？”
　　佛言：“其乘广大故名大乘，于诸众生无挂碍故故名大乘，是一切智善根根本故名大乘，无有烦恼诸结黑闇故名大乘，所有光明无处不遍故名大乘，周遍其边有眼目故故名大乘，本性常净初无沾污故名大乘，断诸烦恼一切习气故名大乘。护持禁戒故名清净，修集定故名为安住，修智慧故名为无漏，修解脱故名无系缚，示一切法等无二故名解脱智，摄十力故名无能动，具四无畏故名无怖惧，摄取十八不共法故名为无碍，修集大慈故名平等，破坏一切诸魔众故名为最胜，摧烦恼魔故名寂静，坏阴魔故名不可数，破死魔故名为常住，具足檀那波罗蜜故名为富足，具足尸罗波罗蜜故名为无热，具足羼提波罗蜜故名为无怨，具足精进波罗蜜故名为无动，具足禅那波罗蜜故名无漏无转，具足般若波罗蜜故名胜一切世间出世间，具足方便波罗蜜故名为摄取，一切诸乘断诸有故名无有，有因八道得故名为安，具定慧翼所往无碍调诸根故名大神通，修正勤故能见一切诸佛世界，修念处故远离恶法亲近善法，修七觉分远离一切诸烦恼结，无为无漏，无胜无上，无能见顶，无能知者，无有遮障，无有听闻，无入出处，大众大堂一味不作，不作数量平等无二，得大名称十方无碍，一切人天之所恭敬，成就无量无边功德，永断一切悭吝、破戒、害心、懈怠、乱心、无明，能令众生获得多闻，为作安乐断一切苦，能令作善业，佛智、无碍智、无上智、平等智、一切智，是名大乘。”
　　说是法时，万二千众生发阿耨多罗三藐三菩提心，既发心已，复作是言：“若有众生能发如是大乘心者，即得无量善法利益。”
　　尔时，宝女白佛言：“世尊，何障碍故，不令众生疾得大乘？”
