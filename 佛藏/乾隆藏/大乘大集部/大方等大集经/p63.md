<!-- { "loadSidebar": true } -->
　　“属奎星者，其人两颊当有黑子，持戒乐法，敬受法者，富贵乐施，身有火疮，寿五十年。瞿昙，属奎星者有如是相。属娄星者，寿命短促，贫穷困苦，乐见毁戒，其心悭吝，膝下疮瘢，寿三十年，不宜于兄。瞿昙，属娄星者有如是相。属胃星者，不宜父母，多失财宝，田业舍宅，膝有黑子，过二十二得大富贵，不悭乐施。瞿昙，属胃星者有如是相。属昴星者，乐于正法，辩口利辞，聪明富贵，多有名称，护持禁戒，人所敬信，死已生天，膝有青子，寿五十年。瞿昙，属昴星者有如是相。属毕星者，人所信伏，恶性喜斗，于己姊妹生于贪心，富贵多怨，常患胸痛，不宜钱财，左有黑子，寿七十年。瞿昙，属毕星者有如是相。属觜星者，富贵乐施，惭愧无贪，无有病苦，众生乐见，死已生天，衰在七十，寿满八十。瞿昙，属觜星者有如是相。属参星者，受性弊恶，多造恶业，作守狱卒，贪欲偏多，聪明贫苦，寿六十五，多有黑子。瞿昙，属西方星有如是相。
　　“属斗星者，受性愚痴，贪不知足，贫穷恶性，寿命短促，当病食死，黑色羸瘦。瞿昙，属斗星者有如是相。属牛星者，性痴贫穷，乐为偷窃，心多嫉妒，寿七十年，无有妻子。瞿昙，属牛星者有如是相。属女星者，持戒乐施，其人足下多有黑子，增长眷属，寿八十年，有大名声，无有病痛，宜于父母及以兄弟。瞿昙，属女星者有如是相。属虚星者，福德富贵，眷属爱乐，悭吝不施，寿六十五，其人足下当有黑子。瞿昙，属虚星者有如是相。属危星者，身无病苦，聪明持戒，通达世事，富贵多财，寿八十年，宜诸眷属。瞿昙，属危星者有如是相。属室星者，受性弊恶，多犯禁戒，为人富贵，寿命百年，死堕恶道，不宜父母及以兄弟。瞿昙，属室生者有如是相。属壁星者，雄猛多力，尊荣富贵，有大名称，眷属增长，不宜父母，寿命千年，名闻无量，乐法出家，敬受法者，聪明多智，善解世事。瞿昙，属北方星有如是相。
　　“若有通达如是相者，到于彼岸得大智慧。”
　　佛言：“众生闇行，著于颠倒烦恼系缚，随逐如是星宿书籍。仙人，星宿虽好，亦复生于牛马狗猪，亦有同属一星生者，而有贫贱富贵参差，是故我知是不定法。仙人，汝虽得禅，我是一切大智之人，何故不问解脱因缘，乃问是事？”
　　光味又言：“汝今现身如世无异，而尊其事与仙无别，我今真实不知汝是天耶仙耶？龙耶？鬼耶？声如梵音，色如古仙，我从昔来未曾见闻如是色相、如是事业，是故今问，汝为是谁？系属于谁？姓氏何等？宣说何事？唯愿广说，我当听受。”
　　尔时，世尊即说偈言：
　　“若有学习著相书，　是人不能知此彼；
　　若有烦恼所缚者，　不得解脱常受苦。
　　我今具足六神通，　是故名大婆罗门；
　　六波罗蜜是我性，　以六和敬调诸根。
　　我已受持三种戒，　行空无相三脱门；
　　我往初发菩提心，　尔时得名大出家。
　　我都不觉一法相，　是故不说星宿书；
　　法无众生无寿命，　是故演说无我净。
　　已度三受三行岸，　断诸根故无有相；
　　我已真实知诸法，　是故获得大寂静。
　　若无挂碍如虚空，　虽行菩提不学法，
　　修集禁戒大忍辱，　即得无想大智慧。
　　若不觉业求果报，　如法不转得菩提！
　　心不贪著一切阴，　亦复不观于此彼，
　　又不觉知菩提道，　是能速得菩提道。
　　无有相貌无想念，　于一切法无觉观，
　　亦不贪著于诸法，　即能获得一切觉。
　　若有修集净梵行，　是人得名婆罗门；
　　观察诸法如虚空，　是人即得名大觉。”
　　于是，世尊说是偈已，光味仙人及诸眷属，一切皆见如来本身；见本身已，往善所追，即各获得宝幢三昧。得是三昧，能遍观察一切三昧，故名为幢；于诸三昧而得自在，游入一切三昧境界，是故名为宝幢三昧。
　　尔时，光味合掌恭敬，持微妙华满其手掬，说偈赞佛：
　　“如来成就无量德，　犹如大海水弥满，
　　功德光明甚微妙，　悉照三千大千界。
　　勇猛精进大智慧，　出胜一切诸众生，
　　具足大慈大悲心，　是故我礼无上尊。
　　如来永断诸烦恼，　故我稽首大仙师，
　　清净金色戒光明，　我今礼敬于佛日。
　　能干众生诸烦恼，　能说真实菩提行，
　　能坏一切烦恼山，　转于无上正法轮。
　　今我修于菩提道，　为得无量大智慧，
　　如来具足一切相，　愿记我等菩提时。
　　我当云何断烦恼，　度脱一切苦众生，
　　演于真实正真道，　平等犹如十方佛？
　　众生三世造恶业，　我当云何令其断？
　　若我身口意善业，　愿此因缘断彼结，
　　永断一切烦恼病，　身受妙乐如先佛。
　　令众妙色诸根具，　远离诸恶修善法，
　　断除众生诸邪见，　修习具足于正见。
　　得识宿命乐善行，　度生死河至彼岸，
　　六波罗蜜得具足，　知佛深法常住世。
　　乐降无上大法雨，　令诸众生离贫渴，
　　若我身口意恶业，　今于佛前悉忏悔。
　　我今所有福德力，　施与众生早成佛，
　　我请一切诸众生，　劝之令种菩提子。
　　我为众生受苦时，　愿不生悔及退转，
　　净于世界及众生，　得无碍智净法界。
　　若我真实得佛道，　愿此所散成华盖！’
　　尔时，光味即以华散，是时三千大千世界六种震动，无量众生生敬喜心。有诸众生奉事象者，见佛是象，作如是言：“云何此象有大福德，令是仙人敬意供养？”乃至若有敬事佛者，见彼仙人敬心供养，见已生信礼拜赞叹。尔时，世尊出首楞严定，从定起已，一切众生悉见佛身，见已心生供养欢喜，各任己力而作供养。
　　尔时，世尊告光味言：“善男子，一切诸天见汝决定发阿耨多罗三藐三菩提心，欢喜踊跃故，令是地六种震动。善男子，汝当成就无量智慧，然后获得无上佛道，乃当复于无量世界燃大法炬。善男子，汝于来世过三阿僧祇劫，当于此土北方世界，名曰香华，其界庄严如阿弥陀，当于彼中得成为佛，名光功德如来、应、正遍知、明行足、善逝、世间解、无上士、调御丈夫、天人师、佛世尊，于无量世宣说大乘，终不说于声闻、缘觉。”
　　尔时，大众耳闻目见光味仙人得受记莂，悉共欢喜供养恭敬。五百弟子、无量众生，发阿耨多罗三藐三菩提心，其意坚固无有退转。




大方等大集经卷第二十一宝幢分中相品第五
　　尔时，佛知诸魔心已即入三昧，三昧力故令王舍城有十二门，一一门中有一如来。尔时，诸魔见十二佛，自现其身为五通像，乃至示现梵天王像，以妙香华、幡盖、伎乐供养于佛。佛入城时足指案地，令此三千大千世界六种震动。其中天、人、阿修罗等，帝释、梵天及四天王一切众生，悉皆得见十方世界十方众生，皆悉来集王舍大城，赍持香华供养于佛。佛神力故，令香华中说如是偈：
　　“若欲永断三恶道，　应当发起菩提心。
　　若于生死独觉者，　是能度脱诸众生。
　　若欲离于恶匆务，　应当修集于正道。
　　若有值遇诸如来，　是人即得受道记。
　　如来大士利众生，　今来入此王舍城，
　　欲摧一切诸魔众，　欲转无上正法轮。
　　佛为五滓诸众生，　宣说三乘首楞严，
　　如来今欲大授记，　欲听实义应往彼。”
　　是偈音声周遍而闻，迦兰陀竹林精舍有诸菩萨、阿罗汉等，悉往集会王舍大城中；乃至十方无量世界、净土秽土、有佛之处及无佛处，一切众生悉来聚集。尔时，世尊入佛庄严璎珞三昧，入三昧已，令此娑婆世界清净庄严，犹如未来遍见如来所有国土。尔时，世尊光明净妙，众生乐见；十方无量微尘世界、净秽等土、有无佛处，一切众生亦复如是，乐见如来净妙光明，亦复乐闻如来音声。尔时，十方一一方面，无量佛土无量菩萨，悉来至此娑婆世界王舍大城。
　　尔时，此界具足多有无量菩萨，如是菩萨悉共供养如来世尊。或有菩萨于娑婆世界雨诸杂香以供佛养，或有菩萨于此世界雨真珠宝以供养佛，或有菩萨于此世界雨妙璎珞，或雨金、银、瑠璃、玻瓈、砗磲、玛瑙，或雨栴檀、沉水诸香，或复有雨牛头栴檀，或雨诸华须曼那华以供养佛。或有菩萨以真实法赞叹于佛，或有现作天帝释像、梵天王像、四天王像、魔王形像、自在天像、犍陀天像、八臂天像、转轮王像、宝像、山像、树林等像，大臣、长者、男女、师宗、牛、羊、象、马、水牛等像，作如是像，趣王舍城大莲华所，以手触华华即为动。
　　是时，一切魔众男女大小及诸眷属，皆悉动摇，生大恐怖，即作是言：“何因缘故我之宫殿如是倾动？我等所尊将不退没，失我天耶？我等复不欲灭堕乎？我往常见如是世界有五滓浊，今者何缘寂然清净？”尔时，诸魔悉见十方清净菩萨皆来集会娑婆世界，见是事已复作是言：“以佛世尊光明严丽，众生乐见之因缘故，乃至不见己之眷属有一人在。”复作是念：“我今何故不往佛所亲近供养？”
　　时，魔波旬即至佛所，合掌恭敬而说偈言：
　　“我今归依于如来，　已得欢喜至心乐，
　　愿见放舍还本处，　还已乃当听正法。”
　　尔时，世尊说偈答言：
　　“我不劝汝以去来，　诸法性相亦如是，
　　汝今若有大神通，　随意自在无遮者。”
　　是时，波旬复说偈言：
　　“如佛世尊真实语，　今者实无遮我者，
　　我适欲还本处时，　寻即见身被五缚。”
　　佛言：“我已永断一切系缚，欲解一切众生系缚，我亦不念众生诸恶，是故得名解脱系缚。”
　　尔时，世尊见十方众生悉来集会，即说偈言：
　　“一切大众至心听，　远离一切疑网心，
　　我今所说不思议，　应当谛观业因缘。
　　无上世尊甚难有，　法僧二宝亦复然；
　　人身难得信亦尔，　施心福田亦复难；
　　无上世尊难得见，　见已闻法亦复难；
　　难得远离于八难，　得如法忍亦复难；
　　其心难得而调伏，　修空三昧亦复难；
　　修善思惟如法住，　如是二事亦复难；
　　一切烦恼难远离，　获得菩提亦复难。
　　我今说趣菩提事，　犹如世人说变化；
　　我之所说远离爱，　能坏闇冥修善法；
　　所示无上正真道，　应当至心勤修行。
　　若欲远离三恶垢，　及余一切诸魔业，
　　不为烦恼之所害，　应当从佛听正法。
　　若欲具足三种戒，　应学具足三脱门，
　　即能破坏三界结，　亦能过于三恶道。
