<!-- { "loadSidebar": true } -->
　　“憍陈如，云何名为随于法行？若有从法入于决定，具足慧根，得须陀洹果、斯陀含果、阿那含果，过色、无色界，得阿罗汉果，是名见到二分解脱，亦名身证，慧得解脱、心得解脱，得灭尽定，是故名为二分解脱，是名无学解脱，是名法行，是名成就观身乃至成就法法观，是名成就毗婆舍那及奢摩他。
　　“云何名为奢摩他？奢摩他者，名之为灭，能灭贪心、瞋心、乱心，名奢摩他。云何名为奢摩他相？能灭贪相及瞋痴相，名奢摩他相。云何名为随奢摩他入于决定？若能随修奢摩他行，尊重赞叹，向奢摩他方便庄严，是则名为奢摩他相。若有比丘深自思惟：‘我之贪心，唯观不净乃能坏之；瞋恚之心，慈能坏之；十二因缘能坏愚痴。’是名奢摩他相。
　　“云何名为毗婆舍那？若修圣慧，能观五阴次第生灭，是名毗婆舍那。复次，若观诸法皆如法性，实性实相真实了知，是名毗婆舍那。云何名为毗婆舍那相？若能成就具足念心，观一切行从缘而生，从缘而灭；一切行无自在、无作、无受，是名毗婆舍那相。云何名为从毗婆舍那入于决定？至心念于毗婆舍那，恭敬尊重向庄严道，是名从毗婆舍那入于决定。
　　“云何名为出法摄心非灭法摄心？若比丘能观心出因缘乃至一切行出因缘，是名出法摄心非灭法摄心。云何名为灭法摄心非出法摄心？若比丘能深观察灭心因缘乃至一切行灭因缘，是名灭法摄心非出法摄心。云何名为非出法摄心非灭法摄心？若比丘能观心性眼性乃至识性，是名非出法摄心非灭法摄心。云何缘摄心非思惟摄心？若比丘能观出息不观入息，是名缘摄心非思惟摄心。云何名为思惟摄心非缘摄心？若比丘观于入息，是名思惟摄心非缘摄心。云何名为非缘摄心非思惟摄心？若比丘观于心性、眼性乃至意性，是名非缘摄非思惟摄。
　　“憍陈如，若比丘能摄心者，则得八十诸三昧门，及修三解脱门。若比丘观过去身，及修庄严观身见身，是名修无愿解脱门。若比丘观过去身已，唯见于心而不见身，及修庄严观身见身，是名修无相解脱门。若比丘观过去身已，亦不见作及以作者，作者无身，身无作者，修庄严道观身见身，是名修空解脱门。观受、心、法亦如是。
　　“复次，憍陈如，三解脱门修庄严观，观一切行不出不灭，出已则灭，灭无所至，不至去来，是名庄严无愿解脱门。复次，观未来世诸行未出，若行未出则无有灭，是名庄严无愿解脱门。不毕竟尽，毕竟尽者则无生灭，若无生灭即毕竟尽，若毕竟尽即空因缘，若如是观毕竟尽者，是名庄严空解脱门。若观诸行是毕竟尽，即无生灭，若无生灭即无有空。何以故？先有后无名之为空，若本无者则无后无，若无后无云何名空？若无行者即是无为；毕竟尽者，非是有为，亦非无为。空亦非行，亦非无行。是故毕竟尽者，非有为摄，非无为摄，是名庄严无相解脱门。若一切行毕竟尽者，即是涅槃，非过去、未来、现在。是故非过去行灭名为涅槃，非未来、现在行灭名为涅槃，须陀洹人见是涅槃，乃至阿罗汉人见是涅槃。何名苦谛？观一切行不见第一谛，观一切因不见第二谛，观一切灭不见第三谛，观一切道不见第四谛。云何名生？本无后有，是名为生。云何名灭？有已还无，是名为灭。无有出灭，是名为尽。何因缘故，无有出灭名之为道？道有六行，修非修，行非行，知非知。若有比丘，能见如是生灭法者，是人能厌一切诸行，能见一切行无常相。云何无常相非无常法？若有相杂初无漏根行，若有相杂无愿解脱门行，若有空相、苦相、不净相、无我相，是名无常相非无常法。云何无常法非无常相？所谓三界色相乃至法相，是名倒相，是名舍相，非无常相，是名无常法非无常相。云何无常相亦无常法？所谓一切众生未得决定，以世俗道入诸三昧，随法相忍，是名无常相亦无常法。云何非无常相非无常法？所谓寂静常相、解脱净相，是名非无常相非无常法。云何名为得第一谛？所谓观于六根、五阴犹如镜像，名得第一谛。云何一心观于四谛？若观诸行悉是苦因，以苦因故可见可灭可得远离，如是名为心缘无漏，是故一心获得四谛，名离有漏心得解脱。若有比丘观于心心，是名无愿解脱门。观心心已，观十二事：一者、业，二者、行，三者、苦，四者、空，五者、坏，六者、不自在，七者、过去，八者、现在，九者、未来，十者、因缘，十一者、无作，十二者、无受。是名见于心心，名无愿解脱门。若有比丘观察是心，无有心主，无出入者，无能远离，无可远离，是名见于心心，得空解脱门。若观无有入定之心，而得远离一切烦恼，无因缘故烦恼不生，是名远离见于心心，得无相解脱门。若如是观，即得远离有漏之心，得无漏解脱。
　　“憍陈如，一切有为诸行无有决定，若不定者，云何而得入于定聚？若言观察于三世已得入定聚者，是义不然。何以故？过去已尽，未来未出，现在无常，三世观异，云何得入正聚聚耶？是故一切异观性不决定。憍陈如，譬如殿堂有四梯橙，若言不由初第一橙至四橙者，无有是处。登初橙时，亦不得名登第四已，如是四橙亦不名一。憍陈如，若是四谛即一谛者，可一心得。憍陈如，观时亦异，得时亦异；观时异者，因果尽坏；得时异者，苦智、集智、灭智、道智。若有比丘观行无常，是苦、无我、不净、无住，是漏结缘，是一切有，是名系缚。是故不求诸阴、诸行，厌一切行乐求涅槃，至心思惟涅槃功德，深乐寂静不惜身命，修奢摩他、毗婆舍那，是名比丘修集法行。
　　“憍陈如，云何比丘心能见心？若有比丘能观察心，心是无常、是生灭法，是名比丘心能见心。如是比丘修空三昧。云何名空？阴、入、界空，谛空、实空、十二因缘空、性空。云何阴空？所谓色空无我我所，乃至识空无我我所，是名阴空。入、界二空亦复如是。云何谛空？所谓苦谛无得无舍，乃至道谛亦复如是。云何实空？一切法中无有觉观、我及我所，是名实空。云何十二因缘空？十二因缘即是十二有支，观十二支无我我所，是名十二因缘空。云何性空？若有比丘，观于眼空无我我所，乃至意空亦复如是，是名法行能观心心。如是比丘不见众生、寿命、士夫、某甲，知诸法性真解世谛，为流布故说阴、入、界，知一切法性无出灭。如是比丘能度生死，能知一切苦集灭道，能断烦恼。
　　“憍陈如，若有比丘修集法行，知一切法从因缘生，从因缘灭，如是比丘得三解脱知色真相。色真相者，所谓碍相、受受相、想觉相、行行相、识知相。是名真知一切法相，如是观已得空解脱门。见一切法无作受者、寿命、自在，唯见无常、苦、无我等，是名得无愿解脱门。观一切法无生无灭，是名得无相解脱门。
　　“憍陈如，法行比丘能得神通，无恶觉观，口终不说四种恶过，无有斗诤不听恶言，尔时即得远离五盖，增五善根。是法行比丘获得初禅，入初禅已欲得身通，系心鼻端观息入出，深见九万九千毛孔息之出入，见身悉空，乃至四大亦复如是。如是观已，远离色相获得神通；乃至四禅亦复如是。云何法行比丘获得眼通？憍陈如，若有比丘观息出入真实见色，既见色已作是思惟：‘如我所见三世诸色，意欲得见随意即见。’乃至四禅亦复如是。云何法行比丘得天耳通？憍陈如，若有比丘得初禅时，观息出入已次第观声；乃至四禅亦复如是。云何法行比丘得他心智？若有比丘观息出入得初禅时，修奢摩他、毗婆舍那，是名他心智；乃至四禅亦复如是。云何法行比丘得宿命智？憍陈如，若有比丘观息出入，得初禅时获得眼通，得眼通已，观于初有迦罗罗时，乃至五阴生灭无量劫中五阴生灭；乃至四禅亦复如是。所言禅者，何故名禅？疾故名禅；疾大疾，住大住，静寂静，观灭远离是名为禅。初禅者亦名具足，亦名远离。云何具足？云何远离？言远离者远离五盖，言具足者具足五支，所谓觉、观、喜、安、定。云何名觉？如心觉大觉、思惟大思惟，观于心性，是名为觉。云何名观？若观心行、大行、遍行随意，是名为观。云何为喜？如真实知大知心动至心，是名为喜。云何为安？所谓身安、心安、受安，受于乐触，是名为安。云何为定？若心住大住不乱，于缘不谬无有颠倒，是名为定。第二禅者，同离五事，所谓五盖；具足三支，一喜、二安、三定。入第三禅，亦离五事，具足五支：一者、念，二者、舍，三者、慧，四者、安，五者、定。入第四禅，亦离五事，具足四支：一者、念，二者、舍，三者、不苦不乐，四者、定。憍陈如，若有比丘具足四禅，是名法行。
　　“憍陈如，若有比丘观身厌患，远离身相、一切身触、喜触、乐触，分别色阴远离色阴，观无量空处，是名法行。比丘入空处定，是名比丘修集法行。憍陈如，云何比丘得识处定？若有比丘修舍摩他、毗婆舍那，观心意识，自知此身不受；知三受已，得远离是三种受，是故名为得识处定，是名法行。憍陈如，云何比丘得少识处定？若有比丘观三世空，知一切法行亦生亦灭，空处识处亦生亦灭；作是观已次第观识：‘我今观识亦非识非非识。若非识者是名寂静，我今云何永断此识？’作是观已得少识处，是名比丘得少识处定。憍陈如，云何比丘获得非想非非想定？憍陈如，若有比丘有非心想，作是顺忍：‘我今此想是苦、是漏、是疮、是痈，是不寂静。若我能断如是非想及非非想，是名寂静。’若有比丘，能断如是非想非非想，是名获得无想解脱门。何以故？法行比丘作是思惟：‘若有受想，若有识想，若有触想，若有空，若有识，若有非想非非想，如是等想名为粗想。我今若修无想三昧，则能永断如是等想。’是故见于非想非非想，为寂静处；如是见已，入非想非非想定。若得非想非非想定已，不爱不贪能破无明；破无明已，名为获得阿罗汉果。前三种定二道所断，后第四定终不可以世俗道断。凡夫离于非想非非想处，无粗烦恼，亦有十法，所谓一受、二想、三行、四触、五思惟、六欲、七解、八念、九定、十慧。云何为受？所谓识受。云何为想？所谓识想。云何为行？所谓法行。云何为触？所谓意触。云何为思？所谓法思。云何为欲？所谓欲入出定。云何为解？所谓法解。云何为念？所谓念三昧。云何为定？所谓心如法住。云何为慧？所谓慧根、慧力，观向四果行，乃至得阿罗汉果，观于生灭及空三昧，观于四大如四毒蛇。如是十法，第四空处具足而有；以其无有粗烦恼故，一切凡夫谓是涅槃。
