<!-- { "loadSidebar": true } -->
　　“云何云为庄严菩萨乘？善男子，乘者，谓无量也，无边崖故，普遍一切喻如虚空，广大容受一切众生故，不与声闻、辟支佛共，是故名大乘。复次，乘者，以正住四摄法为轮，以真净十善业为辐，以净功德资粮为毂，以坚固淳至毕竟为輨辖钉镊，以善成就诸禅解脱三昧为辕，以四无量心为善调，以善知识为御，以知时非时为发动，以无常、苦、空、无我之音为驱策，以七觉宝绳为鞦纼，以净五根为索带，以弘普端直大悲为旒幢，以四正勤为网，以四念处为安详，以四神足为速进，以胜五力为鉴阵，以八圣道为直进，于一切众生无障碍慧明以为轩，以无住六波罗蜜回向萨婆若，以无等四谛度到彼岸，是为大乘。此乘诸佛所受，声闻、辟支佛所观，一切菩萨所乘，释、梵、护世所应敬礼，一切众生所应供养，一切智者所应赞叹，一切世间所应归趣，一切怨憎不能轻毁，一切诸魔不能破坏，一切外道不能测量，一切世智不能与竞。此乘殊胜无能遏者，一切贤圣之所守护。此乘随愿，能至一切佛界故；此乘普照，能放缦网光明故；此乘有大名称，能出法门故；此乘强志，不退还故；此乘坚牢，不懈缓故；此乘正住，不倾动故；此乘众事备具，能满一切所愿故。善男子，是名大乘诸大誓庄严。菩萨乘此乘，乘此乘已能从一地至于一地，是其庄严；能舍诸地过患，是其庄严；能舍诸魔业，是其庄严；能化度众生，是其庄严；能净佛世界，是其庄严；能现菩萨神变，是其庄严；能度生死大饥馑，是其庄严；能入如来行处，是其庄严。
　　“善男子，云何菩萨庄严道？善男子，菩萨大誓庄严及乘大乘，已舍一切邪道，舍一切邪道已趣于真实正道到萨婆若。何谓正道耶？所谓不舍善法故行于大欲，不退菩提道故勤修精进，善根不失故行不放逸，不动淳至不没于所作，必能究竟仰攀上法，求功德资粮无有满足，求智慧资粮终不废舍，是为菩萨正道。复次，善男子，菩萨道者，所谓四禅、四无量心、四空定、五神通、三福业、三学、六应敬、六念、四摄法、四念处、四正勤、四神足、五根、五力、七觉分、八圣道分、三解脱门，知阴方便，知界方便，知入方便，知谛方便，知因缘方便，是名为道。菩萨得成就此道方便，皆能随顺入六波罗蜜道。所以然者？以菩萨六波罗蜜道不与一切声闻、辟支佛共故。此道一切诸佛皆所称叹，从诸如来口出成就方便。
　　“菩萨能知一切法实性者，能住出世间六波罗蜜圣道。云何为住？善男子，若有菩萨成就自然慧方便而求菩提，于此五受阴中为如实觉故求于菩提。是菩萨知色无常而行布施，知色苦，知色无我，知色钝，知色无智，知色如幻，知色如水中月，知色如梦，知色如影，知色如响，知色如旋火轮，知色无我，知色无众生，知色无命，知色无人，知色无主，知色无养，知色空，知色无相，知色无愿，知色无作，知色无生，知色无起，知色无出，知色无形，知色寂静，知色离，知色无终，知色无成，知色与虚空等，知色如涅槃性而行布施。菩萨如是行施时，以施离故知色亦离，以色离故知施亦离，以色施离故知愿亦离，以愿离故知色施亦离，以色施愿离故知菩提亦离，以菩提离故知色施愿离，而知一切法同菩提性。善男子，是为菩萨出世间檀波罗蜜。受、想、行亦如是。知识无常应行布施，知识苦，知识无我，知识钝，知识无智，知识如幻，知识如野马，知识如水中月，知识如梦，知识如影，知识如响，知识如旋火轮，知识无我，知识无众生，知识无命，知识无人，知识无主，知识无养，知识如空，知识无相，知识无愿，知识无作，知识无生，知识无起，知识无出，知识无形，知识寂静，知识离，知识无终，知识无成就，知识与虚空等，知识如涅槃性而行布施。菩萨如是行布施时，以施离故知识亦离，以识离故知施亦离，以识施离故知愿亦离，以愿离故知识施亦离，以识施愿离故知菩提亦离，以菩提离故知识施愿离，而知一切法同菩提性。善男子，是为菩萨出世间檀波罗蜜。复次，善男子，菩萨知色无常而护于戒，乃至知色如涅槃性而护于戒。知受、想、行亦如是。知识无常而护于戒，乃至知识如涅槃性而护于戒，以戒离故知识亦离，知戒离故乃至于识亦离，乃至知一切法同菩提性。善男子，是为菩萨出世间尸罗波罗蜜，羼提波罗蜜、毗梨耶波罗蜜、禅波罗蜜亦如是。知色无常而行于慧，乃至知色如涅槃性而行于慧。知受、想、行无常而行于慧，乃至知识如涅槃性而行于慧。以慧平等故知识平等，以识平等故知慧平等，以慧识平等故知愿平等，以愿平等故知慧识平等，知慧识愿平等故知菩提平等，以菩提平等故知慧识愿平等，即知一切法同菩提性。善男子，是为出世间般若波罗蜜。是为菩萨出世间波罗蜜道，悉能摄取一切诸道，当知一切诸道皆入在中。
　　“何故名之为出世间耶？善男子，五受阴名为世间。菩萨善分别五阴，观是无常乃至如涅槃性，已知此道中无有世间及世间法，知此道是无漏，是出世间，无所系著，是名出世间。善男子，是名菩萨道。复次，道者，所谓如实求一切诸法，分别选择不见一切诸法，相续积聚无二无别，是故名道。而此道者无有憎爱，无憎爱故名为平等，离思惟观察余乘故名为广大，去离谄故名为端直，去离曲心故名为无奸，断除诸盖故名无系滞，去离欲瞋、恚害觉故名无尘垢，不爱色、声、香、味、触故名为安乐，去离诸魔事故名为清凉，去离烦恼众贼故名为无畏，能到涅槃故名为出要，成就静定故名清凉水，慧善解故名为常明，善修慈故名为凉乐，不舍大悲故名进无厌，常行喜故名为悦豫，成就舍故名无过失，顺摄法故名为大富，成就施食波罗蜜力故，得萨婆若智辩诸佛善护持故名过四魔行法，不舍本愿故名进无滞碍，渡一切烦恼流故名无有上，一切世间无能降伏故名无詶对。善男子，此道成就如是等及诸余无量功德。一切大士乘此道故能往来教化无量众生，是为庄严；无诸烦恼现入烦恼，是其庄严；观于生死而不证实际，到空、无相、无作门，而能教化行诸见诸相诸愿众生，是其庄严；现入声闻、辟支佛涅槃而不舍生死，是其庄严；现诸趣受生而不动于法性，现说一切言教而不动于无言，是其庄严；能现一切佛事而不舍菩萨行，是其庄严。
　　“善男子，是为菩萨大誓庄严、大乘庄严、道庄严。菩萨以大誓庄严自庄严故，能乘大乘顺出世间圣道，未得萨婆若为众生故能作佛事。”
　　尔时，众中有菩萨名曰宝德，问虚空藏菩萨言：“善男子，汝已修此出世间圣道耶？”
　　虚空藏答言：“已修。”
　　宝德言：“云何修？”
　　虚空藏答言：“如得清净道如是修？”
　　宝德问言：“云何为清净道？”
　　虚空藏答言：“善男子，我净故道净。”
　　宝德问言：“云何为我净？”
　　虚空藏答言：“如世净。”
　　宝德问言：“云何世净？”
　　虚空藏答言：“善男子，色过去际净。所以然者？以色本际无来故。色未来际亦净。所以然者？以色未来际无去故。色现在际亦净。所以然者？以现在色无住故。善男子，是为世净。受、想、行、识过去际净。所以然者？以识本际无来故。识未来际亦净。所以然者？以识未来际无去故。识现在际亦净。所以然者？以识现在际无住故。善男子，是为世净。善男子，以世中世净故则我净，以我净故是名道净。”
　　宝德言：“善男子，如是净道能何所为？”
　　虚空藏答言：“能作大智慧光明。以此慧明力故，能知一切法过去、未来际。”
　　宝德复问言：“何谓过去、未来法际？”
　　虚空藏答言：“一切法于过去际无生，于未来际无灭，是名知过去、未来际。”
　　宝德复问：“若见过去、未来际者，为何所见？”
　　虚空藏答言：“见二俱离。”
　　宝德复问：“何谓二俱离？”
　　虚空藏答言：“离断常者。善男子，若有见法生及著法者，则是断常见。所以然者？由有生故则有灭，有生灭故则有断常之见。若不见有法从自性、他性生者则见因缘，若见因缘则见法，若见法者则见如来，若见如来者则见如，若见如者则不滞于断亦不执于常，若不常不断者即无生无灭。”
　　宝德复问：“善男子，若无生无灭，云何有名数？”
　　虚空藏答言：“假言说故名之法耳！善男子，犹如有空故，有色差别名，所谓青黄赤白色、紫色、玻瓈色、琉璃色、粗色、细色、长色、短色、方色、圆色。虚空不为如是等法所染，然一切色自性亦空，一切诸法亦复如是，同虚空性，但假言说有名数耳！所谓善法不善法、世间法出世间法、应作法不应作法、有漏法无漏法、有为法无为法。而菩萨亦不作一切非福行，所作福行皆是虚诳，非真不坚固。是菩萨知一切行非行，平等舍离一切相，成就般若波罗蜜力故，回向菩提而亦不见菩提有增有减。不于色中求菩提，亦不于受、想、行、识中求菩提。菩萨以无求故，住于清净戒众，修无愿解脱门，满足一切诸愿，知生死性同涅槃性。虽入究竟涅槃，为断除众生虚妄颠倒故行菩萨行，亦无行法可行。善男子，如是菩萨入于涅槃行菩萨行。善男子，凡有所作皆是生死，无有所作是名涅槃。菩萨所行是无所作，是故菩萨名入涅槃行菩萨行。善男子，凡有染著樔窟妄想戏论取相，是名生死。涅槃者，无染著樔窟妄想戏论取相，是名涅槃。菩萨以修无乐著樔窟妄想戏论取相，行菩萨行，是名菩萨入于涅槃行菩萨行。”
　　当说此法时，有五百菩萨得无生法忍。
　　尔时，世尊赞虚空藏菩萨言：“善哉！善哉！贤士，快说法性称菩萨行真实不异。”
