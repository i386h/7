<!-- { "loadSidebar": true } -->
　　“复次，善男子，如来精进无有休息。云何不息？所谓调伏众生说法化度。假使有一人能无量劫佛边听法，如来当为说不休息。若有一佛于无量劫演说法者，如来亦听心无懈废。若过无量恒沙世界，有一众生应受化者，如来要当随逐不舍，不食不息，不生疲倦悔退之心，常劝众生令勤精进。是名如来二十二业。”
　　尔时，世尊即说颂曰：
　　“具精进人师子王，　于大众中赞精进，
　　精进说法无休息，　是故进业二十二。
　　“复次，善男子，如来念心无有增减。何以故？如来初得阿耨多罗三藐三菩提时，遍观一切去来现在众生之心，后说法时不失先念，念本三聚及三种根，凡所演说无不作念。是名如来二十三业。”
　　尔时，世尊即说颂曰：
　　“如来初得菩提时，　遍观众生如实心，
　　凡所说法不失念，　二十三业佛所说。
　　“复次，善男子，如来三昧于一切法平等无减，是故诸佛一切平等，于一亿种贪欲恚痴，及一亿种无贪恚痴，其心平等无有差别；有为无为、生死涅槃亦复如是。具如是等平等三昧，不杂眼、耳、鼻、舌、身、意，四大三界非此非彼，亦非一切非增非减。为令众生得是三昧，宣说正法。是名如来二十四业。”
　　尔时，世尊即说颂曰：
　　“如来等观一切法，　是故常定心无乱，
　　不为三界之所摄，　诸根四大亦如是。
　　一切诸法无差别，　平等观察善不善，
　　如来所说如是业，　为诸众生得是定。
　　“复次，善男子，如来智慧常无减少，以是智力知一切法，能随众生意趣说法得无碍智，知一切义，知一切字，知一切句，于无量劫演一句法，出无量义断一切疑，说三乘法并及八万四千法门，亦说八万四千法聚，是名无量无边智慧。为令众生得是智故，宣说正法。是名如来二十五业。”
　　尔时，世尊即说颂曰：
　　“佛智无碍无有边，　能说无碍无边法，
　　演一字作无量句，　演一句作无量义，
　　说八万四千法门，　亦及尔所诸法聚，
　　为令众得无碍智，　是故宣说如是业。
　　“复次，善男子，如来解脱无有减少。声闻之人从他闻故而得解脱；缘觉之人从因缘故而得解脱；如来无师自然觉悟，永断烦恼及以习气，过去不断，未来不著，现在不住，亦不贪著眼、色二法，乃至意法亦复如是，知心性净，是故唱言如来一念得阿耨多罗三藐三菩提。为令众生一念得成阿耨多罗三藐三菩提故，演说正法。是名如来二十六业。”
　　尔时，世尊即说颂曰：
　　“为诸声闻闻解脱，　亦为缘觉因缘悟，
　　如来解脱不著有，　不著三世心性净，
　　凡所演说为解脱，　劝诸众生无上道，
　　二十六业非业故，　大慈大悲处众说。
　　“复次，善男子，如来身业随智慧行，智所围绕；以是业故，众生闻见说法、默然、行住坐卧、饮食、出入城邑聚落，三十二相、八十种好悉得调伏，是故如来一切身业随智慧行。是名如来二十七业。”
　　尔时，世尊即说颂曰：
　　“如来身业为众生，　故示种种妙相好，
　　凡所举动调众生，　大悲为众说是业。
　　“复次，善男子，如来口业随智慧行。何以故？说法净故，无脱失故，真正语、易解语、易知语、非高语、非下语、非曲语、非粗语、非恶语、非闇语、柔软语、非轻语、非疾语、非畏语、非不解义语、非恶声语、非缓语、甘露语、可爱语、次第语、庄严语、恭敬语、乐闻语、不贪语、不垢语、清净语、毕竟语、不诳语、不痴语、无碍语、广语、真实语、不作语、不尽语、安乐语、身寂静语、心寂静语、贪寂静语、瞋寂静语、痴寂静语、坏魔语、破邪论语、梵声、迦陵频伽声、释声、大海潮声、拘仑阇声、秋月孔雀声、拘枳罗声、命命鸟声、鹅王声、鹿王声、琴声、鼓声、贝声、伎乐声、人乐闻声、耳根乐声、增善法语、句义无尽语、合字句义语、时语、略语、知足语、调诸根语、施庄严语、清净戒语、共忍行语、精进神通语、远离欲界语、具足智慧语、慈语、悲语、喜语、舍语、说三乘语、不断三宝语、解三聚语、解三世语、解三解脱语、分别四谛语、修集语、赞叹语、佛语、圣语、无边语、无行语。善男子，如来成就如是等语，是故如来所有口业随智慧行。是名如来二十八业。”
　　尔时，世尊即说颂曰：
　　“如来所说如净珠，　成就无量诸功德，
　　其声遍满十方界，　一音能令种种解。
　　凡所演说不作念，　更不观众心境界，
　　如来音声如响相，　无说无闻亦如是。
　　大慈大悲清净语，　为众生解种种法，
　　是故宣说如来业，　二十八业如先佛。
　　“复次，善男子，如来意业随智慧行。何以故？如来了知一切众生心意识等，亦不随意、随缘、随贪、随恚、随痴，远离诳惑及我、我所、无明闇翳，平等清净，无有边际犹如虚空，是故如来所修意业随智慧行。是名如来二十九业。”
　　尔时，世尊即说颂曰：
　　“如来之心不可量，　如以毫毛举须弥，
　　常观众生心所缘，　远离说魔烦恼界。
　　人中象王说善业，　为坏众生种种恶，
　　为净众生身口意，　二十九业今已说。
　　“复次，善男子，如来智慧知过去世，其智无碍亦无障者。云何为智？知过去佛无量无数，及其世界所有草木众生之数，其心所缘种种音声，亦知其佛说几所法，有几众生得声闻乘、辟支佛乘及菩萨乘，亦知彼佛所有世界寿命修短，众数多少、名字种种、喘息饮食，众生根界、意界、法界、心界、行界，其心次第生灭出没，如实了知，知其数量，非比智知。是名如来第三十业。”
　　尔时，世尊即说颂曰：
　　“佛智无碍无障者，　故能悉知无量土，
　　了知一切诸佛事，　众生诸根及法界。
　　人师子王知过去，　如观掌中阿摩勒，
　　无边身说三十业，　为令众生知过世。
　　“复次，善男子，如来智慧知未来世，其智无碍亦无障者。云何为智？知未来世若出若灭，一切世界几劫水灾、几劫火灾、几劫风灾成坏之数，几佛世界，几佛出世，世界之中有几微尘，有几声闻、缘觉、菩萨；亦知彼佛几食几息、几行几住、几坐几卧，几人获得声闻解脱，几人获得缘觉解脱，几人获得正觉解脱，几人修集慈悲喜舍；亦复了知几所众生次第心生、次第心灭，了了能知如是等事，亦非比智。是名如来三十一业。”
　　尔时，世尊即说颂曰：
　　“如来了知未来世，　一切诸法之出没，
　　知佛世界及以佛，　众心次第生灭等，
　　既得知已无憍慢，　名三十一如来业。
　　“复次，善男子，如来智慧知现在世，其智无碍亦无障者。云何为智？如来悉知十方现在世界，诸佛、声闻、缘觉、菩萨众数，日月星宿、草木微尘、地水火风四大海渧，众生毛发种种形色，心意次第生灭出没；亦知地狱、畜生、饿鬼现业果报，几时住世，几时解脱；亦知人天业果因缘，几时住世，几时解脱；知烦恼界及诸根界、意界、法界。如来虽复种种知已，不生高心，口亦不出二种之言。是名如来三十二业。”
　　尔时，世尊即说颂曰：
　　“无上如来叵思议，　无有知佛所缘境，
　　如来所知如虚空，　无量无称无边界。
　　所说微妙第一义，　为令众生得是业，
　　总持自在能问佛，　无上世尊随意答。
　　“善男子，如来世尊具足如是三十二业，则能调伏无量众生。善男子，如来世尊虽为众生说是诸业，而如来业真实无量不可称计。善男子，如来业者，一切世间所有众生，不能思惟，不能了知，不能宣说。如是业者，悉能等知一切国土犹如虚空。何以故？十方诸佛悉平等故。善男子，诸佛所说，观察众生及佛世界，解脱涅槃等无差别。佛观法界皆一味已，转不可转正法之轮。
　　“善男子，譬如善识真宝之匠，于宝山中获得一珠，得以水渍从渍出已，置酢浆中从酢浆出已，置之豆汁意犹不已复置苦酒，苦酒出已置众药中，从药出已以氀毼磨，是名真正青琉璃珠。善男子，如来亦尔，知众生界不明净故，说无常、苦及以不净，为坏贪乐生死之心。如来精进无有休息，复为演说空无相愿，为令了知佛之正法。如来精进犹不休息，复为说法令其不退菩提之心，知三世法成菩提道，名大珍宝良祐福田。是故当知，如来诸业不可思惟，不可称量，不可宣说。如来具足三十二业，虽知己身犹如虚空，而于世界示现其身，亦复宣说不可说法，永断一切心之因缘，悉知一切众生心界，亦知一切菩萨境界。善男子，如来世尊真实业者，终不断绝菩萨授记，是名如来真实之业。”
　　尔时，世尊说是业时，十方世界六种震动，大光普照，雨于无量无边香华。诸在此坊天人大众、阿修罗、迦楼罗、紧那罗、摩睺罗伽、人及非人，闻如来业心大欢喜，复以种种香华、伎乐、宝幢、幡盖供养之具而供养佛。其中或以周罗宝顶、宝发手玔、杂宝璎珞、日珠、月珠、指环珠带、宝佩发饰，或以耳环以奉如来，谓青琉璃及莲华珠、金翅鸟珠、阎浮宝珠、帝释宝珠、火珠、光珠、无量光珠、无量色珠、柔软净珠、金刚宝珠及白真珠；复以杂香，所谓末香、金沙和杂栴檀之香、多伽罗香、沉水弥佉多摩罗跋香；复散诸华，所谓曼陀罗华、摩诃曼陀罗华、曼殊沙华、摩诃曼殊沙华、拘毗陀罗华、波利质多罗华、乐华、娑罗华、大娑罗华、百叶华、千叶华、饶叶华、大光华、香叶华、乐香华、乐见华、无量色华、无定色华、水生华、优波罗华、波头摩华、拘物头华、分陀利华、陆生华、婆利师华、摩梨华、须曼那华、育坻华、檀内伽梨华、阿提目多伽华、瞻婆华、阿叔迦华，种种伎乐，种种幢幡盖。十方界诸来菩萨，各升虚空宝坊之上，放身投下供养于佛，投身散已其身不现，化七宝网遍覆其上，复现其身在珠网中。尔时，十方一切诸佛，各各遣一波利之树，以用供养释迦如来，以佛力故，一一诸树各至宝坊庄严其处。
　　尔时，会中无量众生发阿耨多罗三藐三菩提心，无量众生得无生法忍。
大方等大集经卷第四陀罗尼自在王菩萨品第二之四
　　尔时，世尊举身顾眄观诸大众，如象王迴而作是言：“诸善男子，谁能守护如是供具及此宝坊，令不毁坏、灭没、损减，以待弥勒成正觉已，十六年后供养彼佛及贤劫中五百如来？”
　　是时，会中有一菩萨，名诸法神通自在王，即从坐起，胡跪合掌而作是言：“世尊，我能守护如是供具及此宝坊，令不毁坏、灭没、损减，以待弥勒成正觉已，十六年后供养彼佛及贤劫中五百如来。”
