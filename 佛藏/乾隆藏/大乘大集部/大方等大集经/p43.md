<!-- { "loadSidebar": true } -->
　　虚空藏复言：“善男子，喻如大风住于空上无所依止，此空持风无所障碍、无有疲惓；诸菩萨心亦如风空，以般若波罗蜜力故，集一切佛法无有懈废疲惓亦复如是。所以者何？菩萨知一切法相所以成就，无生、无作者、无受者，因缘合成故而有所作，所作诸法亦无有实；本际空故，本际离故，实无成就；自性空故，无生无灭。知一切诸法性相如，是故不见有法可生疲厌及疲厌者。所以者何？菩萨知一切法无二故，知生死性与涅槃性等，知涅槃性与一切法性等，知一切法性与无性等故，亦不恃不著，知一切诸法过去际、未来际无自性。以定力故，誓愿力故，不起于定而能现一切所作。”
　　尔时，生疑菩萨问虚空藏菩萨言：“唯愿大士说诸菩萨三昧行业。何谓三昧？何谓行三昧业者？”
　　虚空藏菩萨答生疑菩萨言：“善男子，有八万四千种诸三昧门，此诸三昧门能总摄一切诸余三昧。何等是八万四千三昧门？善男子，菩萨有三昧名曰不忘菩提心，能成就不散乱行。有三昧名曰降伏，能净淳至。有三昧名曰不显行，能究竟成就不退所作。有三昧名曰不依，能增进成就毕竟。有三昧名曰无垢，能成就白心。有三昧名曰照耀，能开示善法。有三昧名曰真净，能回一切魔行。有三昧名曰踊出，终不为外道诸论之所降伏。有三昧名曰舍离，能调伏一切诸烦恼结。有三昧名回伏，能令一切入真实道。有三昧名曰转进，能离声闻、辟支佛地。有三昧名曰乐游，能不厌生死。有三昧名曰趣向，能从一地至一地故。有三昧名曰怡怿，能成就悦可大众故。有三昧名无碍光，能于一切众生成就等心。有三昧名曰知所作，能顺一切所作不逆故。有三昧名曰师子相，能成就大众无所畏。有三昧名曰心勇，能降伏四魔。有三昧名曰莲华庄严，能成就不染世法。有三昧名曰光庄严，能普照诸佛世界。有三昧名曰清凉，能断离憎爱故。有三昧名曰幢相，能成就一切佛法光明故。有三昧名曰炬王，能成就大智慧光明。有三昧名曰日光，能成就断除无明闇冥。有三昧名曰集德，能成就辞辩无尽。有三昧名曰那罗延，能成就金刚身。有三昧名曰坚固，能成就不掉动心。有三昧名曰弥楼幢，能成就不见顶相。有三昧名曰坚自在，能成就度本愿。有三昧名曰金刚士，能成就不退诸通。有三昧名曰金刚场，能成就升于道场。有三昧名曰喻如金刚，善能鉴彻一切诸法。有三昧名曰行王，能观一切众生心行。有三昧名曰慧王，能成就胜智，知诸根满足未满足者。有三昧名曰随类，能成就随众生性而为说法。有三昧名曰修一切诸身，能成就法身。有三昧名曰不眴，能得成就无碍见见诸如来。有三昧名曰无诤，能得分别一切因缘。有三昧名曰无垢轮，能得成就转妙法轮。有三昧名曰电光，能得觉诸法因缘。有三昧名曰善分别，能知诸界尽同一界。有三昧名曰庄严王，能得成就相好。有三昧名曰随解王，能以一音报于一切。有三昧名曰不分别法界，能知一切三昧同一三昧。有三昧名曰坚固，能得不退于诸法性。有三昧名曰不可坏，能知诸法同于法性。有三昧名曰无终，能知本际非际。有三昧名曰无作，能成就如如无有变易。有三昧名曰无动，能知诸法平等如虚空。有三昧名曰净住，能得成就诸波罗蜜。有三昧名曰善摄，能成就四摄法。有三昧名曰等行，能得成就四梵行。有三昧名曰无碍观，能得成就诸助道法。有三昧名曰海印，能得总持诸佛所说。有三昧名曰空，能断一切诸见。有三昧名曰无相，能断一切诸觉。有三昧名曰无愿，能得净成就一切诸愿。有三昧名曰决了，能得成就无生法忍。有三昧名曰不脱，能得成就不失所闻法。有三昧名曰无翳，能以善说悦可众生。有三昧名曰得丰，能得成就宝手。有三昧名曰法云，能雨一切法门。有三昧名曰宝庄严，能得成就不断三宝胜种。有三昧名曰无比，能成就智所作业。有三昧名曰虚空门，能得离一切障碍。有三昧名曰智印，能得遍知一切诸法。有三昧名曰见现在诸佛，能得成就诸如来功德。有三昧名曰选择寂静如意，能得成就离于本际。有三昧名曰分别一相法门，能得成就于未来世说一相法门。有三昧名曰了知一切法平等性，能得成就解了一切经书。有三昧名曰集诸功德，能得润益一切众生。有三昧名曰游戏神通，能得成就不思议解脱。有三昧名曰自觉，能入如来秘密之藏。有三昧名曰首楞严，能于菩萨地中乃至示大涅槃。有三昧名曰遍至，能得成就在在现生。有三昧名曰灌顶王，能得成就菩萨所行无余。有三昧名曰无胜，能得成就如来十力。有三昧名曰无尽，能得成就四无所畏。有三昧名曰无等，能得成就佛不共法。有三昧名曰愿王，能得成就诸所闻法，自利利彼功不唐捐。有三昧名曰善入无垢印，能现前觉了一切佛法。有三昧名曰善知觉，能得成就萨婆若智无有遗余。有三昧名曰尽无边，能得成就一切佛事受行无余。
　　“善男子，此谓八万四千三昧门。以此等为首，菩萨坐道场时，便得八万四千诸三昧门，一一三昧以无量阿僧祇百千万亿三昧以为眷属。善男子，是诸三昧能知八万四千种众生诸所行法，以能显现八万四千法聚。善男子，是为略说诸菩萨行，及诸佛法藏少分，而诸菩萨行无量无边，诸佛法藏不可思议。”
　　尔时，虚空藏菩萨说是法时，有万六千菩萨得柔顺忍无量三昧而现在前，复有八万四千众生发阿耨多罗三藐三菩提心。
　　尔时，世尊赞虚空藏菩萨言：“善哉！善哉！善男子，快说是诸三昧法门，善说如来胜智。如汝自身，证行此法不从他得。”
　　尔时，生疑菩萨合掌白虚空藏言：“希有！大士，乃能成就如是不可思议功德！不从他闻，而能入于如来胜智行处。我亦愿乐欲令一切众生得此不可思议法如来行处。”
　　尔时，大德舍利弗问生疑菩萨言：“善男子，谁为汝作此生疑名也？”
　　生疑菩萨答舍利弗言：“菩提心为我作此生疑名。所以然者？若不发菩提心，于佛法中终不生疑。其有发阿耨多罗三藐三菩提心者，其人于一切佛法则生疑惑，为欲现知明了一切佛法故。譬如灌顶刹利王最大太子，成就王相应作国主，次父之后应绍王位，是故其子每常咨问治国之法：‘我当云何监领国事？’大德舍利弗，菩萨摩诃萨亦复如是，毕竟发阿耨多罗三藐三菩提心者，次如来后亦应绍继无上法王尊位，亦常思惟咨问一切智相应之法：‘我等应当云何持无上法王法也？’是故亦于一切佛法每常生疑。大德舍利弗，当知以此因缘，由菩提心故立此生疑名也。”
　　生疑菩萨复语舍利弗言：“大德，我从昔来不忆值诸佛菩萨及善知识，未曾不问诸佛妙法，是故我真名生疑也。”
大方等大集经卷第十五虚空藏菩萨所问品第六之四
　　尔时，虚空藏菩萨白佛言：“世尊，诸佛行处不可思议，菩萨所应行法亦复无量，是故此行不可以少誓庄严，不可以少言说，不可以小乘道而得成就。快哉！世尊，唯愿说诸菩萨大誓庄严及道庄严。菩萨以大誓庄严及道庄严故，能乘大乘行真实最上出世间道，为当得出世无上大乘，成就一切自然大智。虽未成一切智，能作佛事利益一切。”
　　佛告虚空藏菩萨言：“善男子，谛听！谛听！善思念之。吾当为汝，分别解说诸菩萨大誓庄严、乘庄严、道庄严。”
　　“唯然！世尊，愿乐欲闻。”
　　佛言：“善男子，菩萨有二十庄严法以自庄严，自庄严已能乘大乘。何等为二十？善男子，若有菩萨毕竟发阿耨多罗三藐三菩提心，于一切众生生最胜大悲，生利益众生心；利益众生心已，便能庄严无上大誓。何谓大誓庄严？为度未度者大誓庄严，乘大船舫故；为解未解者大誓庄严，脱虚妄颠倒故；为安未安者大誓庄严，安止无畏道故；为未得涅槃者令得涅槃大誓庄严，舍五阴重担故；为常勤给足众生大誓庄严，精进不懈怠故；为不舍无量生死大誓庄严，不疲厌故；为悦可一切诸佛大誓庄严，现前供养恭敬故；为受持一切佛法大誓庄严，不断三宝种故；为受持一切所闻不忘大誓庄严，得陀罗尼故；为善说法悦可一切众生大誓庄严，得辩才故；为集无量功德资粮大誓庄严，成就相好故；为悦可一切善知识大誓庄严，坚固所行故；为遮驰散心大誓庄严，生诸禅解脱三昧故；为在阿练若处舍离身命大誓庄严，得六通故；为欲大师子吼无所畏惧大誓庄严，现前得无我法故；为欲至一切世界大誓庄严，欲知一切诸法如幻如梦如影故；为普照严饰一切世界大誓庄严，净戒众受持成就力故；为成就如来十力大誓庄严，满足诸波罗蜜故；为得四无所畏大誓庄严，如所说行故；为尽得十八不共法大誓庄严，如所闻菩萨地法不戏论故。善男子，是为诸菩萨二十大誓庄严，以此庄严力故能乘于大乘。菩萨以此自庄严力故，断三恶趣因缘，是名庄严；具足善为诸佛所护持，是名庄严；随所欲至便得往生，是名庄严；舍一切胞胎能化生诸佛前，是名庄严；能行无诤身口意业，是名庄严；住不放逸行，为诸天世人之所恭敬，是名庄严；善通达三脱门而不证实际，是名庄严；一切无我法皆现在前而犹不舍大誓庄严，是名庄严。是为菩萨具足大誓庄严。
