<!-- { "loadSidebar": true } -->
　　尔时，佛告月藏菩萨摩诃萨言：“了知清净士，此贤劫初，人寿四万岁时，鸠留孙佛出兴于世。彼佛为无量阿僧祇亿那由他百千众生，回生死轮，转正法轮，追回恶道安置善道及解脱果。彼佛以此四大天下，付嘱娑婆世界主大梵天王、他化自在天王、化乐天王、兜率陀天王、须夜摩天王等，护持故，养育故，怜愍众生故，令三宝种不断绝故，炽然故，地精气、众生精气、正法精气久住增长故，令诸众生休息三恶道故，趣向三善道故，以四天下付嘱大梵及诸天王。如是渐次劫尽，诸天人尽，一切善业白法尽灭，增长大恶诸烦恼溺，人寿三万岁时，拘那含牟尼佛出兴于世。彼佛以此四大天下，付嘱娑婆世界主大梵天王、他化自在天王乃至四大天王及诸眷属，护持养育故，乃至令一切众生休息三恶道趣向三善道故，以此四天下付嘱大梵及诸天王。如是次第劫尽，诸天人尽，白法亦尽，增长大恶诸烦恼溺，人寿二万岁时，迦叶如来出兴于世。彼佛以此四大天下，付嘱娑婆世界主大梵天王、他化自在天王、化乐天王、兜率陀天王、须夜摩天王、憍尸迦帝释、四天王等及诸眷属，护持养育故，乃至令一切众生休息三恶道趣向三善道故，彼迦叶佛以此四天下，付嘱大梵、四天王等，及付诸天仙众、七曜、十二天童女、二十八宿等，护持故，养育故。
　　“了知清净士，如是次第至今，劫浊、烦恼浊、众生浊、大恶烦恼浊斗诤恶世，时人寿百岁，一切白法尽，一切诸恶闇翳世间，譬如海水一味大碱，大烦恼味遍满于世集会恶党，手执髑髅，血涂其掌，共相杀害，如是恶众生中，我今出世菩提树下初成正觉，受提胃波利诸商人食。为彼等故，以此阎浮提分布天、龙、乾闼婆、鸠槃茶、夜叉等；护持养育故，以是大集十方所有佛土一切无余菩萨摩诃萨等，悉来集此。乃至于此娑婆佛土，其处百亿日月、百亿四天下、百亿四大海、百亿铁围山大铁围山、百亿须弥山、百亿四阿修罗城、百亿四大天王、百亿三十三天，乃至百亿非想非非想处，如是略数娑婆佛土，我于是处而作佛事。乃至于娑婆佛土所有诸梵天王及诸眷属，魔天王、他化自在天王、化乐天王、兜率陀天王、须夜摩天王、帝释天王、四大天王、阿修罗王、龙王、夜叉王、罗刹王、乾闼婆王、紧那罗王、迦楼罗王、摩睺罗伽王、鸠槃茶王、饿鬼王、毗舍遮王、富单那王、迦吒富单那王等，悉将眷属于此大集，为闻法故；乃至于此娑婆佛土所有诸菩萨摩诃萨等及诸声闻一切无余悉来集此，为闻法故。我今为此所集大众，显示甚深佛法，复为护世间故，以此阎浮提所集鬼神，分布安置护持养育。”
　　尔时，世尊复问娑婆世界主大梵天王言：“过去诸佛，以此四大天下曾付嘱谁，令作护持养育？”
　　时，娑婆世界主大梵天王言：“过去诸佛，以此四天曾付嘱我及憍尸迦令作护持，而我有失不彰己名及帝释名，但称诸余天王及宿曜辰护持养育。”
　　尔时，娑婆世界主大梵天王及憍尸迦帝释，顶礼佛足而作是言：“大德婆伽婆，大德修伽陀，我今谢过。我如小儿愚痴无智，于如来前不自称名。大德婆伽婆，唯愿容恕。大德修伽陀，唯愿容恕。诸来大众，亦愿容恕。我于境界言说教令得自在处护持养育，乃至令诸众生趣善道故。我等曾于鸠留孙佛已受教敕，乃至令三宝种已作炽然。拘那含牟尼佛、迦叶佛所，我受教敕亦如是，于三宝种已勤炽然，地精气、众生精气、正法味醍醐精气久住增长故。亦如我今于世尊所顶受教敕，于己境界言说教令得自在处，休息一切斗诤饥馑，乃至令三宝种不断绝故，三种精气久住增长故，遮障恶行众生护养行法众生故，休息众生三恶道趣向三善道故，为令佛法得久住故，勤作护持。”
　　佛言：“善哉！善哉！妙丈夫，汝应如是。”
　　尔时，佛告百亿大梵天王言：“所有行法、住法、顺法、厌舍恶者，今悉付嘱汝等手中。汝等贤首，于百亿四天下，各各境界言说教令得自在处，所有众生，弊恶粗犷恼害于他，无有慈愍不观后世畏，触恼刹利心及婆罗门、毗舍、首陀心，乃至触恼畜生心，如是作杀生因缘，乃至作邪见因缘，随其所作非时风雨乃至令地精气、众生精气、正法精气作损减因缘者，汝应遮止令住善法。若有众生，欲得善者，欲得法者，欲度生死彼岸者，所有修行檀波罗蜜者，乃至修行般若波罗蜜者，所有行法住法众生，及为行法营事者，彼诸众生，汝等应当护持养育。若有众生，受持读诵，为他演说种种解脱经论，汝等当与彼诸众生念持方便得坚固力，入所闻不忘智信诸法相，令离生死修八圣道三昧根相应。若有众生，于汝境界住法，奢摩他、毗婆舍那次第方便与诸三昧相应，勤求修习三种菩提者，汝等应当遮护摄受，勤作舍施勿令乏少。若有众生，施其饮食、衣服、卧具、病患因缘施汤药者，汝等应当令彼施主五利增长。何等为五？一者、寿增长，二者、财增长，三者、乐增长，四者、善行增长，五者、慧增长。汝等长夜得利益安乐，以是因缘汝等能满六波罗蜜，不久得成一切种智。”
　　时，娑婆世界主大梵天王为首，共百亿诸梵天王咸作是言：“如是，如是，大德婆伽婆，我等各各于己境界，弊恶粗犷恼害于他，无慈愍心不观后世畏，乃至我当遮障，与彼施主增长五事。”
　　佛言：“善哉！善哉！汝应如是。”
　　尔时，复有一切菩萨摩诃萨、一切诸大声闻、一切天龙乃至一切人非人等赞言：“善哉！善哉！大雄猛士，汝等如是，法得久住，令诸众生得离恶道，速趣善道！”
　　尔时，世尊欲重明此义，而说偈言：
　　“我告月藏言，　入此贤劫初，
　　鸠留佛付嘱，　梵等四天下。
　　遮障诸恶故，　炽然正法眼，
　　舍离诸恶事，　护持行法者。
　　不断三宝种，　增长三精气，
　　休息诸恶趣，　令向诸善道。
　　拘那含牟尼，　复嘱大梵王，
　　他化化乐天，　乃至四天王。
　　次后迦叶佛，　复嘱梵天王，
　　化乐等四天，　帝释护世王。
　　过去诸天仙，　为诸世间故，
　　安置诸宿曜，　令护持养育。
　　至于浊恶世，　白法尽灭时，
　　我独觉无上，　安置护人民。
　　今于大众前，　数数恼乱我，
　　应当舍说法，　置我令护持。
　　十方诸菩萨，　一切悉来集，
　　天王亦来此，　娑婆佛国土。
　　我问大梵王，　谁昔护持者？
　　帝释大梵天，　指示余天王。
　　于时释梵王，　谢过导师言：
　　我等所王处，　遮障一切恶。
　　炽然三宝种，　增长三精气，
　　遮障诸恶朋，　护持善朋党。”
大方等大集月藏经卷第七诸魔得敬信品第十
　　尔时，会中有一魔王，名曰岁星，即起合掌，向诸魔众而说偈言：
　　“今此瞿昙仙，　大欲欺陵我！
　　分布四天下，　一切诸鬼神，
　　与诸四天王，　皆悉令护持，
　　唯除于我等，　而不见与分。”
　　尔时，会中复有魔王，名那罗延月，举手指示魔王波旬，而说偈言：
　　“由此波旬故，　而不分与我，
　　如是一恶人，　毁灭我等众。”
　　尔时，会中复有魔王，名卢陀弗师吒，而说偈言：
　　“我等今当共，　远弃魔波旬！
　　如是弊波旬，　鄙践极恶法，
　　我等从昔来，　未曾见闻此。
　　我今咸劝请，　大师瞿昙仙，
　　真正法宝聚，　炽然令久住，
　　我等当护持，　养育令增长！”
　　尔时，魔王波旬见闻诸魔，作一朋党共评论已，羞惭耻愧，从座而起合掌向佛，而说偈言：
　　“一切佛世尊，　于诸世间中，
　　永离于妄语，　最尊独第一！
　　我今已忏谢，　一切尊导师，
　　深得生敬信，　一向定归依。
　　世尊今何故，　犹见生厌贱？”
　　尔时，世尊告彼月藏菩萨摩诃萨，而说偈言：
　　“了知清净士，　如是魔波旬，
　　今实于我所，　种种作留难，
　　无能尽说过！　今于大众中，
　　诚心忏谢我，　非是谄曲意，
　　深敬信三宝，　尊重未曾有。
　　是故我今与，　如是魔波旬，
　　当授于无上，　正智菩提记。”
　　尔时，月藏菩萨摩诃萨白佛言：“世尊，凡夫心轻犹豫不定，于三乘中未住究竟，于善于恶不能决定，愿亦不定；以不定故，遇善知识得生净信；以信因缘，身口意业所作诸善能发胜愿；以彼善心胜愿因缘，随所希求得彼最胜妙善报果。大德婆伽婆，譬如群牛，食种种草若生若枯，亦饮种种清浊等水，及构捋时出纯净乳，从彼净乳出香味酪，从香味酪出生熟酥，从生熟酥出上醍醐胜果成熟。大德婆伽婆，如是凡夫，善心相续能生净信，以信因缘次发胜愿，如是次第得大妙果。如是，世尊，发大乘者亦复如是，乃至未得柔顺忍来，心常犹豫动转不定；得顺忍已，于大乘中修六波罗蜜，心不疲惓次第增进，乃至得作自然法王。大德婆伽婆，譬如粪秽散置野田，下诸种子以水溉灌，人功助成因缘具足，于诸种子华叶果实具足成熟。大德婆伽婆，如是凡夫以犹豫心于大乘中行六波罗蜜，次第修学得柔顺忍，不久能满六波罗蜜，于阿耨多罗三藐三菩提而成正觉。如是波旬，虽复昔有种种诸恶烦恼炽然，种种心行、身口意业作诸不善应受苦报，今于佛所，深得敬信至诚忏悔，发于无上菩提之心；既发心已，即得受于阿耨多罗三藐三菩提记，次第得成无上法王。大德婆伽婆，譬如商主，昔虽未见大海宝洲，办具资粮道路不错，共诸商人勤用功力，次第得度大海彼岸到彼种种摩尼宝洲。大德婆伽婆，如是波旬，若能诚心发露忏悔一切恶业，以诸善根至诚回向无上菩提，发大勇猛则能速满六波罗蜜，能度三有生死大海，无边功德皆悉圆满，得到一切智慧宝洲，非是二乘之所能到。”
　　尔时，佛告月藏菩萨摩诃萨言：“了知清净士，如是，如是，如汝所说。此魔波旬，今于我前发露忏悔昔所造作一切恶业，已得清净发于无上菩提之心，是故我今与是波旬授于阿耨多罗三藐三菩提记，于未来世当得成于无上法王。”
