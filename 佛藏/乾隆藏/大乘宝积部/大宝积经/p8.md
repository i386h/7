<!-- { "loadSidebar": true } -->
　　“复次，迦叶，在家菩萨应成三法。何等为三？住在家中，观己身命如客使想；于己施物起积聚想，于未施者如远离我百由旬想；不为妻子作积聚想。在家菩萨，应当成就如是三法。”
　　尔时，世尊而说颂曰：
　　“常修于死想，我命速当终；
　　于其所积财，应修取坚实，
　　财不为妻子，亦不为己身，
　　速疾得坚牢，身命及财物。
　　殷重求佛道，不起贡高心，
　　若舍饶益门，常遭诸损害。
　　犹如於戏童，少尝非饱足，
　　法味尚轻微，虽信非堪保！
　　修行非猛励，相去实全遥，
　　弘扬若不休，名为究竟法。
　　迦叶我今说，如斯诸法门，
　　人能解了之，名为一切智。
　　以智善观察，于身生厌离，
　　常自正思惟，想之如对我。
　　“复次，迦叶，在家菩萨成就三法，得不退转于阿耨多罗三藐三菩提。何等为三？父母不信，令其住信；父母毁戒，劝令住戒；父母悭贪，劝令住舍。赞叹无上正等菩提，为他说法，是为第一得不退转无上菩提。
　　“复次，迦叶，在家菩萨，知可供养、不可供养。可供养者而供养之，若不可者即不供养。然于彼所修习慈心，由成如是第二法故，得不退转无上菩提。
　　“复次，迦叶，在家菩萨勤苦积财，不令虚费，无令散失，不浪与他，宜坚举置。而于净戒沙门、婆罗门诸众生所，平等施之；与同法者无所障碍。由成如是第三法故，得不退转无上菩提。”
　　尔时，世尊而说颂曰：
　　“若在家菩萨，求无上菩提，
　　生三根本慧，此为最上觉。
　　若父及与母，恶慧无信心，
　　劝令生信乐，令其住胜法。
　　悭犯住戒舍，无慧教令慧，
　　亦常劝于是，为菩提胜法。
　　应往于四方，遍求说法者，
　　法施以教人，由斯增智慧。
　　犯戒令住戒，无信令信心，
　　无慧教令慧，得成不退转。
　　若逢慧比丘，持戒多闻者，
　　恭敬亲近之，数往而咨问，
　　在家由此法，得不退菩提。
　　知彼胜德人，多闻具诸智，
　　慧解堪尊重，可持身肉施，
　　此为信心相，如我前所言。
　　无信则不能，发大菩提意，
　　聪明见胜事，速成深利益。
　　于诸殊妙法，取证不为难，
　　知自及与他，如斯胜饶益，
　　与出离相应，是故增智慧。
　　本来恒积集，所有诸资财，
　　为与持戒俱，共贮当来物。
　　是无有异语，彼亦不虚言，
　　勇进坚施成，当证如来果。
　　持戒易共住，勇健获深慈，
　　布施摄众生，如先后无异。
　　清净最上施，无所有希求，
　　若金若与银，无有不施者。
　　勇猛施一切，宿世所行檀，
　　希求无上乘，甚深最胜位。
　　非法而供养，一切诸天人，
　　不如能顺法，供养一众生。
　　勇健为法求，以法能了法，
　　聪明由胜道，获无上菩提。
　　“复次，迦叶，在家菩萨，发阿耨多罗三藐三菩提心已，成就三法，于声闻乘而般涅槃。何等为三？此有一类怖三恶道，于大菩提起重担想，已集善根不专思念，不好善求，为心所害便生苦想。以成如是第一法故，退失菩提，于声闻乘而般涅槃。
　　“复次，迦叶，此有一类，于所行施不生喜心，行布施已便生追悔，复不回向佛之智慧。由成如是第二法故，退失菩提，速于声闻乘而般涅槃。
　　“复次，迦叶，此有一类，不勤精进专求多闻，以下劣善根速般涅槃。由成如是第三法故，退失菩提，速趣声闻乘而般涅槃。”
　　尔时，世尊而说颂曰：
　　“发菩提心已，不正随顺行，
　　退失于佛乘，入于声闻道。
　　菩提非不信，及以懈怠心，
　　无智守悭贪，则为有障碍。
　　知恩住净戒，常乐广行檀，
　　菩提不难得。
　　由心造诸恶，心亦善行檀，
　　众生心若坚，当为世间塔。
　　若能离三法，心趣大菩提，
　　当为世间尊，成无上应供。
　　“复次，迦叶，在家菩萨，由成三法退失菩提，于独觉乘而般涅槃。何等为三？此有一类，虽已发趣大菩提心，于法悭吝。复有一类，耽著观望，及取世间吉凶之相。复有一类，发菩提心，以懈怠故，不能遍求菩提分法。由成如是三种法故，一一皆能退失菩提，于独觉乘而般涅槃。”
　　尔时，世尊而说颂曰：
　　“悭吝于正法，不教诲他人，
　　得独觉菩提，退失无上道。
　　由斯二种义，失利众苦生，
　　亲近而修行，疑惑菩提道。
　　思惟大乘法，就吉以避凶，
　　此非正信心，为佛所弃舍。
　　有能专意乐，坚固向菩提，
　　终不礼余尊，唯除世间塔。
　　若有净信心，不事余天等，
　　是为成最上，号曰天中天。
　　若有乐菩提，不事余天等，
　　在在所生中，色力恒具足。
　　“复次，迦叶，在家菩萨，由成三法受身黑闇。何等为三？如来塔所取其灯明，于他诤讼而现瞋恚，于他黑人不预己事横加毁呰。由此三法，其身黑闇。”
　　尔时，世尊而说颂曰：
　　“塔所燃灯明，断取是光焰，
　　身便为黑闇，犹如乌毯毛。
　　毁呰于黑人，我白汝身黑，
　　由其轻毁他，受身便黑闇。
　　宜善护其语，业终不败亡，
　　随其所造业，当为彼业器。　
　　“复次，迦叶，在家菩萨，由成三业生工匠家。何等为三？菩萨自身能持五戒，若有亲属从远而来与酒令饮，或劝他人而令饮酒，即当生彼工匠之家，名第一法。
　　“复次，迦叶，在家菩萨自修梵行，和合他人令行秽欲，缘造此业积集成故，而当生彼工匠之家，名第二法。
　　“复次，迦叶，菩萨见他精勤读诵，然己家内起作兴功，寻语彼言：‘汝且休废读诵之业，宜时为我营办所成。’以是业缘积集成故，而当生彼工匠之家，名第三法。”
　　尔时，世尊而说颂曰：
　　“持酒劝他人，及与诸亲属，
　　以成狂饮故，便为饶语匠。
　　不解作刀针，及余工巧处，
　　唯能坐摇手，炉前鼓槖囊。
　　自能修梵行，为他称赞淫，
　　此业异熟时，当为饶语匠。
　　不解作刀针，不能鼓风槖，
　　唯解奋长槌，砧前而锻铁。
　　令他弃舍法，从兹而命终，
　　速生工巧家，禀识常愚闇。
　　初不见囊槖，亦不见钳槌，
　　其业报应然，悉破坏众器。
　　迦叶应防意，及善护其言，
　　永勿教他人，一切不善法。
　　轮回生死苦，由爱故增生，
　　善法可勤修，应诃诸不善。
　　“复次，迦叶，在家菩萨成就三法，当生刹利豪族之家众同分中，颜貌端严，人所爱敬，聪慧巧便，不为懒惰。何等为三？谓睹未曾见沙门、婆罗门，即生信心供养礼敬，言是福田，以清净心，延请供养衣服、饮食、卧具、医药一切所须。在家菩萨成此初法，当生刹利豪族之家众同分中。
　　“复次，迦叶，在家菩萨坚住本誓，如说修行，终不妄语。成就如是第二法故，当生刹利豪族之家众同分中。
　　“复次，迦叶，在家菩萨，于具戒蕴沙门、婆罗门所，修供养时而能摄受坚固之法。由成如是第三法故，当生刹利豪族之家众同分中。”
　　尔时，世尊而说颂曰：
　　“诸有智慧等，见持戒多闻，
　　应生欢喜心，往彼而请命。
　　既为请命已，如法供养之，
　　无有厌悔心，所施无挂碍。
　　是取坚牢法，所为亲近者，
　　种种智相应，于难而速得。
　　如斯深信意，趣向大菩提，
　　是智之所行，佛道非难证。
　　恒为上活命，应受最胜财，
　　希求殊妙法，证无上涅槃。
　　当生豪族家，颜貌甚端严，
　　得上妙衣服，证最上涅槃。
　　如佛所称誉，行于最上乘，
　　以佛乘能证，清凉妙涅槃，
　　是为最胜果。如其所造业，
　　获果亦等流，设经百亿劫，
　　是业终无坏。
　　“复次，迦叶，在家菩萨成就三法种诸善根，乃至证得无上菩提，终不受于五欲世乐。何等为三？在家菩萨受持五戒，不向他人赞五欲乐；勤修自业，不使女人；及发是心：‘我止亲近一切女人！乃至证得无上菩提，愿我不逢五欲世乐。’由成如是最初法故，乃至菩提不受五欲。
　　“复次，迦叶，在家菩萨闻是等经，而生深信求趣涅槃，虽复受持如是等教，隐蔽不行。有能演说及发起者，若人闻已，即当舍离诸恶作处。以此善根得无碍辩，得无著辩。若于现在及命终时，速得见佛，命终之后往生天上，不久证得阿耨多罗三藐三菩提。由成如是第二法故，乃至菩提不受五欲。
　　“复次，迦叶，在家菩萨所有善根，悉皆回向无上菩提，不乐色、声、香、味、触、法、财封尊贵，不爱眷属，以无为心无为果报，速证无上正等菩提。由成如是第三法故，乃至菩提不受五欲。”
　　尔时，世尊而说颂曰：
　　“在家修五戒，坚守善护持，
　　不亲近女人，于中生厌恶，
　　如是等法门，勤求无厌足。
　　所有恶作处，应速舍离之，
　　一切诸善法，悉回向菩提。
　　以此诸善根，速离于五欲，
　　常获胜多闻，为众生说法，
　　发生大慈意，求无上菩提。
　　是故闻此利，应生贤善心，
　　不近于诸欲，速疾转法轮。”
　　尔时，大迦叶白佛言：“世尊，今此经法以何为名？我等今者云何奉持？”
　　佛告迦叶：“是经名曰《说三律仪》，亦名《宣说菩萨禁戒》，亦名《同入一切诸法》。”
　　佛说此经已，尊者大迦叶及诸大众，一切世间天、人、阿修罗、乾闼婆等，闻佛所说，皆大欢喜，信受奉行。
大宝积经卷第四唐三藏法师菩提流志奉诏译
第二无边庄严会无上陀罗尼品第一之一
　　如是我闻：一时，佛住王舍城迦兰陀竹林，与大比丘众及无量无数菩萨摩诃萨俱。此诸菩萨皆是一生补处，从异佛刹而来集会。
　　尔时，世尊大众围绕，供养恭敬，而为说法。时，彼众中有一菩萨，名无边庄严，从座而起，偏袒右肩，右膝著地，向佛合掌，而白佛言：“世尊，我有少疑，今欲咨问，唯愿如来哀愍听许！”
　　尔时，佛告无边庄严菩萨摩诃萨言：“善男子，如来、应、正等觉恣汝所问。当随汝疑而为解说，令汝欢喜。”
