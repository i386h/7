<!-- { "loadSidebar": true } -->
　　佛言：“如是，寂意，有太子名意无量，得最后筹，是王太子当在最后成行觉道。时，其诸太子轻易调戏，数数笑之，众等各言：‘我当成佛时，降魔官属，转于法轮，开化度脱无量众生令至灭度。假众生尽，后何所设？当何救济？’其后太子名意无量，目自睹见，得最后筹穷底成佛，应时愁恼：‘吾独何衅穷底得筹？’五体投地犹太山崩，口自宣言：‘诸佛道法不可称量，众生之界亦无有限，所愿殊特不可思议。’寻即立一切愿：‘令我兄弟千人成佛，后所教弟子，所度多少，其寿长短，计合是等一切寿命，与我成佛道时所寿久长若干适同。仁等所有一切圣众，我成佛时圣众独尔，颁宣经法所化度脱一切众生，亦复如是，与仁千人功勋巍巍适等无异不可限量。假使吾身所言至诚，合成不虚，三千大千世界为吾现瑞，六返震动，天雨众华，箜篌乐器不鼓自鸣。’时意无量国王太子适立斯誓，寻时三千大千世界，六返震动，天雨众华，箜篌乐器不鼓自鸣。上虚空中诸天百千，而叹颂曰：‘当如所愿最后成佛，名曰楼由如来、至真、等正觉。’”
　　佛言：“寂意，何故名之楼由？尔时愁感自投于地，用得下筹自积誓愿，由斯世尊号之楼由。于彼世时，其王太子誓愿已竟，说此偈言：
　　“‘是诸佛道法，犹等如虚空，
　　　意觉若如幻，众生不可尽。
　　　所愿誓吉祥，戒禁成清净，
　　　诸仁且听是，我所欲誓愿：
　　　合集诸仁君，所寿之有限，
　　　诸重尊圣王，一切皆尽见，
　　　计是诸佛名，与我一寿等，
　　　成佛名楼由，比丘众如是。’
　　“其王太子感，故宣是言辞，
　　　诸天立虚空，举声叹颂曰：
　　‘如今清净人，所愿必当成，
　　　因以众生故，会成所要誓。’”
　　佛告寂意菩萨：“欲知尔时意无量太子乎？”
　　答曰：“不及。”
　　佛言：“在是贤劫最后成佛，号曰楼由。于贤劫中，所与诸佛千不满一，所度众生，诸菩萨、学比丘圣众，不及楼由。最后成佛而寿半劫，所度众生，菩萨、声闻一切圣众，竟于贤劫，与九百九十九佛所度适等无有差特。”
　　佛告寂意：“且观菩萨善权方便，成就禁戒而有殊特，具足誓愿独步独坐，周旋三界曾无休废。所以者何？楼由如来独以一身开化众生，与千佛兴所度无异，所益无限巍巍若斯。
　　“如是，寂意，王千太子，其后二子各心念言：‘汝等正士所志云何？’法意太子曰：‘吾自要誓诸人成得佛时，当作金刚力士，常亲近佛在外威仪，省诸如来一切秘要，常委托依，普闻一切诸佛秘要密迹之事，信乐受喜不怀疑结。’法念太子曰：‘诸正士听，吾心自誓言：诸仁成佛道，身当劝助使转法轮，适见相劝辄转法轮。’寂意，欲知尔时勇郡转轮圣王乎？”
　　答曰：“不及也。”
　　佛言：“则往过去定光如来是也。其时诸子，此贤劫中千佛兴者是也。从拘留孙为始作佛，至楼由竟千佛也。其法意太子，则今金刚力士名密迹是也。其法念太子者，今识其梵天是也。彼时圣王中宫夫人婇女，今诸来会者是也。彼世之时，王诸太子所劝，出家作沙门者，及所教化，皆此贤劫稍渐受决当次第成最正觉。
　　“寂意，且观十二缘起，不乱德本获报应果，诸所发意不失其功，斯等正士十力普备悉获所愿。是故，寂意，若有菩萨疾欲逮成无上正真道为最正觉，当学斯等诸正士业，勤修奉行悉存佛道。彼何谓佛道？不以害心于众生，兴乎慈心，奉度无极，习行四恩，常修梵行，遵道品法，具进神通，行权方便成就德本，是为佛道。”
　　佛复告寂意：“其道心净，斯性通达；其道和雅，志性安隐；其道质朴，而无谀谄；其道广普，无所挂碍；其道平等，心无偏党；其道无畏，不犯众恶；其道财富，施度无极；其道丰饶，戒度无极；其道不咨，忍度无极；其道离处，进度无极；其道不乱，寂度无极；其道善择，智度无极；道归己慧，奉于大慈；道不曲意，至于大哀；道受喜悦，行以大喜；道归妙御，至于大护；其道以除众苦之恼，消去贪害瞋恚之想；其道趣安，心不怀色；道化难调，刈色声香味细滑之法；道降魔官属，令化去心自大及众怨贼；道消除阴、种、诸入，悉无所著；道舍魔事，在众尘劳而得自在；道归上心，离于声闻、缘觉之念；道习诸去来所行，致平等觉；道御大宝，顺一切智；道常分别无碍慧明；道宣善行，摄善亲友；道废坑堑，消众结著；道弃尘劳，越瞋诤地；道归安隐，捐众非恶；道归吉祥，趣泥洹业。是为菩萨行佛道业三十二事。菩萨住此，疾成无上正真之道，逮最正觉。”
大宝积经卷第十西晋三藏法师竺法护译
密迹金刚力士会第三之三
　　尔时，寂意复问密迹金刚力士：“如来有几事秘要？一切声闻、诸缘觉地所不能及也，何况凡庶闇蔽之类！善哉！密迹，愿意乐任，颁宣如来秘要普入，一切众会咸欲闻之。”
　　密迹力士谓寂意曰：“谛听！谛听！善思念之，今当敷演如来秘要，有三事。何谓为三？一曰、身密，二曰、口密，三曰、意密。
　　“何谓身密？如来于斯无所思想，亦不惟念，普现一切威仪礼节。或有诸天人民，自喜经行，见睹如来经行之时，诸天人民心自念言：‘世尊为上。’斯等逮见如来身密。佛之所念亦不思望，一切众生睹见如来至真妙德威仪：若诸天人喜坐，见如来坐；若诸天人喜卧，见如来卧；若喜听经，见如来说经；若喜寂静，见如来默然；若喜禅思，见如来三昧；若天人民目视不眴者，见如来目未曾眴；若意自在有喜光者，便见如来光无所碍；喜紫金色者，亦见紫磨金色；若诸天人民喜银色、水精色、琉璃色、玛瑙色、砗磲，黄色、真珠、正白、正赤、黄白红紫色，或取明月珠色、暴乱色、炎光、日、月、四天王、释、梵、阿须伦，或中分色、须弥华色，或思妙色，或药形色，或碧石色，或无忧华旃匐色，或思夷华色，或青莲红黄白华色，或了忉利天色，或毗沙门王颜，或四天王形，首藏青帝、黄帝、赤帝、白帝，或虚空净，或天人民心志无量品色各异，亦见如来若干品种功勋德色。
　　“如是，寂意，正使江河沙等诸佛世界满中众生有含命类，展转相爱，展转相生，皆决罪毕得为人形，从思想生。其中一人正使所生，亦犹如彼一切众生，如来亦见若干品色，威仪礼节，心所好乐，不可限量；悉欲察知本末言行，亦复如是。如来至真，有以是缘各于众生，现如来像威仪礼节言行使然。犹如一人心得解脱，不与二人俱共同也。欲宣至实心得解脱乃至乎道，如来至真乃能可悦一切众生。以悦众生显示色像，威仪礼节言行亦然。犹如，寂意，清净明镜，随其色貌以往照之，则现其像不失本类，等示无异未曾变改，明镜照形亦无想念。如来如是，虽以法济一切众生，无有想念，无利养心，可悦一切众生心行，随上中下深浅之法，开化度脱三界迷惑。是为如来身行秘要。”
　　密迹金刚力士复谓寂意菩萨：“如来秘要亦不分别阴、种、诸入，不归罪福，不生尘劳，不成父母，无四大胞胎，亦无骨肉、所闻功勋，无涂华香，悉无所有，不系在色，无出入息，寿命灭尽。欲知佛身则是法身，身无有色，无众妄想，所现色相为贪慕好求豪尊位众生之故，而示形相令目睹矣！法相静寂，为敬慧故，一切众生使趣天眼。”
　　密迹复谓寂意：“若有众生俱在一会，各见佛身，以缘意睹。其远住观住本不见。其住本也，见住远不见者，无意缘也。见者，以乱意缘不见也。若以意缘不得见者，若以己身而察见之。用见他人故，不见之也。又见他人故，复能见者，用见己心故，不见之也。其在梦中有所见者，从梦觉已则无所见也。定意所见起无所见，起往所见定无所见。其空静所见不静不见，其在空静则无不见。其见无业，离于无业无所见之。其离无业乃有所见一无所见。”
　　密迹复谓寂意：“其如来身从无数事，各随显现其色行天身行寂然威仪礼节，而心自定然后复乱。斯如来身无有边际，亦无限碍，亦无妄想，不可想节。如来身者不可限取，无若干像。如来身者亦复如是，无所不遍。犹如虚空，不有妄想；如来若斯，永无思想。犹如虚空，皆以遍入一切形色；如来若斯，悉以周遍照诸众生。犹如虚空，普入诸色间关其里；如来之身亦复如是，普照众生靡所不遍。犹如虚空，皆长一切百谷草木；如来若斯，至真之体长育德本。犹如虚空，不计有常及与无常，亦无昼夜；如来若斯，身不有常不云无常，不能见顶。
　　“又复，寂意，诸佛世尊，佛以普见天上世间魔王、梵天，无敢当佛睹其顶者。诸天龙神、揵沓和、阿须伦、迦楼罗、真陀罗、摩休勒、人与非人、声闻、缘觉，若诸菩萨，莫能堪任见如来顶。所以者何？佛成道未久时，转法轮游波罗奈。东方去是世界甚远，乃得思夷华佛土，世界曰怀调，有菩萨名曰应持，来诣忍界，奉觐世尊，稽首作礼，敬问供事。礼足下已，绕佛七匝则往其前，应持菩萨时心念言：‘我欲度知如来身限。’自变其身高三百三十六万里，观如来身五百四十三万兆垓二万亿里，则心念言：‘我获神足，神通自娱，我宁可复测度佛身所入云何？’佛以威德，以神足力，上方去此百亿江河沙诸佛国土，有世界名莲华严，其土有佛名莲华上，如来、至真、等正觉现在说法，应持菩萨往在其前，不能睹之。在上而立遥视，永不逮见世尊大圣能仁佛顶，欲见顶相永不得见也！不知佛身高长广远几千亿载江河沙佛土。
