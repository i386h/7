<!-- { "loadSidebar": true } -->
　　“无边慧，是二菩萨说此偈已，于月灯王如来右绕三匝，以天妙华、栴檀、末香而散佛上。时，彼如来即为授记，而告之曰：‘汝云音等，过二万劫，当证阿耨多罗三藐三菩提。’是二菩萨，闻如来记，踊跃欢喜，谛观如来，入于诸禅游戏神通，出没自在，烟焰晖发，复为众生说法开示，令二十四俱胝人天趣于阿耨多罗三藐三菩提。是二菩萨，乃至尽命勤修梵行，于彼如来中时正法、后时正法悉能护持。复于尔时，教化成熟四俱胝众生趣于阿耨多罗三藐三菩提。是二菩萨，次第供养亲近承事多百千佛，及诸如来三昧正法一一受持。过二万劫，复值宝幢如来，随转法轮，教化成熟无量众生趣于阿耨多罗三藐三菩提。宝幢如来刹土清净，无诸声闻，唯有一生补处菩萨。宝幢如来将灭度时乃为授记：‘我灭度后，云音菩萨次当现证阿耨多罗三藐三菩提，号曰日灯王如来。其佛刹土成就庄严，积集无量无边功德，菩萨、声闻大众圆满。日灯王如来灭度之后，无边音菩萨，次当现证阿耨多罗三藐三菩提。’
　　“无边慧，以此法门无所得故，无言说故，不可示现，无生无灭。诸菩萨摩诃萨，当应如理精勤修习。若有菩萨，住一切法理趣善巧方便安立，以无所得获无生忍，圆满佛法无量功德以为庄严，而发趣于阿耨多罗三藐三菩提。无边慧，我曾不说诸菩萨摩诃萨离此法外，别有少法速能成就一切智智。若有于此无生无灭甚深空法勤修行者，速得菩萨法界理趣善巧方便及陀罗尼，具足辩才，无上摄化，诸佛世尊之所称赞，以法严具而庄严之，能圆满施，住清净戒，得清净忍、无上精进、无缘禅定；以大智慧而发趣于阿耨多罗三藐三菩提，于诸胜中最为殊胜，速得名为一切智者坐于道场，四大天王持盖来诣请转法轮，为诸人天作大光明，皆令趣于阿耨多罗三藐三菩提。
　　“复次，无边慧，若诸菩萨摩诃萨，于一切法海印三昧勤修行者，见一切法同于法界；如是见时，不于法界见一切法，不于诸法见于法界。精进修习，以一切法诸界和合善巧方便，于一切法诸界和合，无所执著，亦无所动；于一切法诸界和合善巧方便，亦无执著，亦无分别。能于一法和合之中，而见一切诸法和合；能于一切诸法和合，而复见于一法和合；不于一切诸法和合而亲近于一法和合，不于一法和合之中亲近一切诸法和合。以能了知此一法故，亦能了知一切诸法；以能了知一切法故，于此一法应了知处亦能了知，不以诸法亲近一法。于诸取蕴和合之中，悉能了知；不于取蕴种种性相若有和合、若无和合而生执著。诸菩萨摩诃萨如是行时，若有诸法以众因缘和合而生，若有诸法以众因缘和合而成，于彼诸法悉能了知。若有诸法因缘和合，以种种性相应而起，于彼诸法亦能了知亦无执著。随顺了知一切诸法施设之相，亦能了知若相无相，亦能了知诸界差别、诸界种种性相差别，亦能了知以谁为因，不以烦恼亲近趣向诸缘起法，亦于世间、出世间法不相违背，随顺了知世间、出世间一切诸法，世间相印皆遍了知。以一法门而能了知一切法门，以诸法门复能了知一法之门；不以一切诸法之门而亲近于一法之门，亦复不以一法之门而亲近于诸法之门。如是法门悉能净治。
　　“无边慧，诸菩萨摩诃萨，于此法中勤修习者，以一理趣言教之门，而能了知一切诸法性同一味，于一切法得胜无诤，如理寂静不相违背，能于大会赞说斯法，精勤修习得一切法海印三昧。如是修习，若有诤论、若无诤论，皆令寂静如理而住，随顺断除憍慢放逸，于决定说善能受持，差别名言亦能觉了，法界理趣方便勤修，于诸法门善寂思念，当以何法何法相应若不相应，能以方便于决定义住清净念。无边慧，诸菩萨摩诃萨，于此法门如是住者，以少加行得一切法海印三昧。以此无量法海三昧，而发趣于阿耨多罗三藐三菩提。”
　　尔时，世尊而说偈言：
　　“汝观一切法，流入法界中，
　　诸法同法界，理趣悉平等。
　　复观于法界，流入诸法中，
　　法界同诸法，理趣亦平等。
　　不于法界中，观察一切法，
　　亦不离法界，而见于诸法。
　　不于诸法中，观察于法界，
　　亦不离诸法，而见于法界。
　　了知种种界，法界种种性，
　　一切法和合，善巧无所住。
　　一切时及处，种种性和合，
　　无住无所依，亦无有所取。
　　和合差别性，分别不分别，
　　于彼二俱无，智者平等见。
　　知一和合故，则知诸和合；
　　知诸和合故，则知一和合。
　　和合不和合，一性差别性，
　　不近不分别，无执无所著。
　　了知一切法，彼法无和合，
　　亦不念和合，无执无所著。
　　了知一切种，彼法施设相，
　　亦不念亲近，无执无所著。
　　业及业果报，一切悉能知，
　　于彼不相违，斯为精进者。
　　业及业作者，此二和合相，
　　知彼相无相，斯为精进者。
　　于诸界和合，诸界差别性，
　　知彼常平等，斯为精进者。
　　因果相系属，一切悉能知，
　　于彼诸缘法，被甲如理住。
　　能知出世法，于诸世间法，
　　无有少相违，如是平等住。
　　亦知世间法，于诸出世法，
　　亦无少相违，如是平等住。
　　世间所应作，一切诸相印，
　　随顺能观察，遍知平等住。
　　能以一法门，了知诸法门；
　　亦以诸法门，了知一法门。
　　不以一法门，亲近诸法门；
　　不以诸法门，亲近一法门。
　　一切法门中，平等遍清净，
　　于法无异相，斯为观察者。
　　于诸法言教，而能平等说，
　　常住平等性，斯为观察者。
　　于诸法言教，如理能知见，
　　便得善相应，斯为方便者。
　　不起于诤论，不作诤因缘，
　　一切不相违，斯为相应者。
　　常起于无诤，无诤得相应，
　　平等不相违，斯为智慧者。
　　于法理趣中，永息诸诤论，
　　被甲如理修，斯为勇猛者。
　　如是遍观察，纯一无违诤，
　　能于法会中，赞说无上法。
　　如是诸菩萨，成就一切法，
　　大海印三昧，斯为正念者。
　　如是勤修习，纯一无违诤，
　　息诤论相应，成就此三昧。
　　如理而安住，能知秘密说，
　　知我及我慢，断慢绝矜高；
　　决定言教中，成就善方便，
　　亦知差别名，斯为有智者。
　　诸法理趣中，如理勤修习，
　　能见诸法门，斯为见法者。
　　如是勤修习，能知一切法，
　　何法共相应，何法不相应。
　　一切诸法中，念业清净者，
　　能于决定义，而得善方便。
　　一切诸法中，精进思惟者，
　　了知一切法，乃获此三昧。
　　“复次，无边慧，诸菩萨摩诃萨，于此法中勤修习者，复有能摄三昧之法。谛听！谛听！善思念之，吾当解说。”
　　“唯然！世尊，愿乐欲闻。”
　　尔时，世尊告无边慧菩萨摩诃萨言：“无边慧，有诸菩萨摩诃萨法光明门，而能出生诸法理趣善巧方便，亦能出生一切法印，能入一切法印之门，于一切法所应作者能了能入，于法光明能得能说，以法光明随顺趣入诸法句门。何者名为法光明门而能出生善巧光明？谓能了知异名教门、秘密教门、异名事门、摄取事门、诸差别门。云何于彼而得了知？乃能出生三昧之门，一切法界理趣之门，入于一义，能随解了诸法光明。
　　“无边慧，诸菩萨摩诃萨，于此甚深诸法理趣善巧方便，若现修行、若当修行，若现求者、若当求者，闻此法门，以少加行，得大光明入诸法门；从此法门复起光明，以是光明随何法门、随何所行，应入应行，如其理趣，以三昧力观诸法门，于三昧门出生智慧，而能了知如实理趣三昧力故，观法门故，生智慧故，以三昧门了知法界，住善方便，能起一切法门光明，得一切法海印三昧。
　　“无边慧，云何法门？谓阿字印，印一切法，无明所作，行得圆满。阿字为首，无明止息，无所作故。诸菩萨摩诃萨，应入无相印门，以[橠-多+可]字印印一切法，业异熟果，业所应作，业果和合，了知业果和合缘故。诸菩萨摩诃萨，应入无业无果无有和合无缘印门，以诸行印印一切法，于种种业，业所应作，起一切法智光明故。诸菩萨摩诃萨，应入一切诸行善巧印门，以[打-丁+袲]字印印一切法，以么字助，施设名言与种种法而作相应，了知[打-丁+袲]么而相助故。诸菩萨摩诃萨，应入无合无助无名印门，以无边印印一切法，一切分别而不可得，离分别故。诸菩萨摩诃萨，应入无分别印门，以无际印印一切法，际不和合，尽于际故。诸菩萨摩诃萨，应入无寻无伺无言说印门，以无种种自性之印印一切法，以一自性起作之相，断除种种自性想故。诸菩萨摩诃萨，应入种种自性印门，以欲相应和合之印印一切法，现起有为诸行圆满，离欲寂静，无和合故。诸菩萨摩诃萨，应入尽欲智见无和合印门。无边慧，是为菩萨摩诃萨印门印一切法，以此印门而应入于一切法中。
