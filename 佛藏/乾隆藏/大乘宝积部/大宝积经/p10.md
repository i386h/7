<!-- { "loadSidebar": true } -->
　　“无边庄严，于此法中证于实谛。诸菩萨等应当了知，谓诸如来一切结使皆舍离故，凡所演说终不唐捐。汝等于此应善思惟，无令执著；于一切法勿生分别，离诸戏论；了一切法无有自性，而于众生起慈悲想。思惟悟入如是法门，为利一切开示演说。云何法门？谓了无明诸有为法，悟智见等诸无为法，应遍清净，证入一切有为无为无戏论智。非数入数、非数住数，随顺如是非数法故，证入无为清净法门。获得遍持光明智慧，摄受诸法令不失坏，能以觉慧方便善巧，广为众生演说诸法。
　　“无边庄严，此是诸菩萨等入陀罗尼门。由是门故，出生广大差别觉慧，及能发起演诸法义善巧之智。
　　“无边庄严，此中何者是彼陀罗尼门，由是菩萨于诸法中能得总持方便善巧？
　　“无边庄严，此中菩萨，住遍清净善巧之智，行于辩才，由义觉慧观察诸法本性自性。然一切法自性无住，无名无相，无所建立，无边建立，不可宣示，但以世俗言词演说。所有诸法本性自性皆不可说，无来无去，无有文字，文字清净无有功用。何以故？诸法本性等虚空故。一切诸法亦复如是，无作无起，无相清净，以虚空开示演说。此则诸法无门之门，门清净故，究竟无染，亦不随染。何以故？诸法究竟不生不起，所有自性亦不生起。是故当知，三世所说一切诸法自性无性，亦不应执诸法无性，此是诸菩萨无所执著陀罗尼门。为诸菩萨门清净故，如是开示说一切法。有形相者，所说形相即非形相，不作不坏，不爱不恚。是故当知，形相门者则为非门。门清净故，由是能得入无形相清净法门。为欲了知此形相门无所有故，不以有义如是宣说，无所作故入无形相。
　　“无边庄严，如是所说无形相门，为陀罗尼清净故转。
　　“无边庄严，所言门者犹如虚空，一切诸法依于虚空而有生灭，彼生灭者性皆平等。作是观时，无有生灭，无所摄受。于一切法应如是知，一切诸法亦非摄受、非不摄受，非等、非不等，乃至无有少法而可得者。由是能了此形相门，为得无相门清净故，开示演说。
　　“无边庄严，言无相者，所谓无身及身施设，无名无句亦无示现。于此教义应当了知，彼无形相与虚空等。言虚空者，亦无虚空及空示说。此是无明随顺明智力聚法门。菩萨能证陀罗尼门理趣方便，由证入故无有诤论，无有忘失，随入无断秘密语言陀罗尼门。譬如有龙名无热恼，降澍大雨，流澍无断。
　　“无边庄严，所言陀罗尼者，是何句义？”
　　无边庄严菩萨摩诃萨白佛言：“世尊，陀罗尼者，即是随顺诸法秘密方便假名，即是随念遍持之业，即是说法语言之句。由智聚力，得入如是陀罗尼数；以善觉慧，应当受持无量无边菩提之力。世尊，如我所解，此无边智演说方便，为欲利益诸众生故，开示流布令法不断。世尊，此陀罗尼门，是大虚空，是大方广，以是义故能广宣说。由说平等能摄受故，名随教法，善巧开示广大流布。文字差别得圆满故，通达辩才而得成就。由观察义善巧说故，于义辩才而得圆满。决定诸法善开示故，于法辩才而得圆满。哀愍众生，以大慈悲而能摄受；由摄受故，次第调伏令得清净；无诸戏论，而能演说平等舍法。世尊说此陀罗尼秘密方便法门品时，无量无边善巧之义从佛口出。”
　　尔时，佛告无边庄严菩萨摩诃萨：“所言门者，即是如来一切智智门之增语。于此门中由语言故，而得演说一切诸法。如来安住无边清净，究竟清净自然智见，以无所住无所建立，流注广大甚深之法。
　　“无边庄严，如来尝说一切诸法皆是佛法，以于诸法能善了知，名为佛法；诸法本性与佛法等，是故诸法皆是佛法。由能了知法非法故，说能了知一切诸法。能了知者，即能了知陀罗尼门。此陀罗尼而能遍入一切诸法，所谓语言、演说、谈论。一切语言、演说、谈论，皆由文字表示宣说。是中文字，阿字为初，荷字为后；犹如入胎、受胎、持胎以母为先，又如种子长养以父为先，如蕴积集以生为先，次后建立余分差别，六处诸根次第成熟。如是字母为先，一切文字差别和合。如是字母为先，光发长养。所谓阿字为先，荷字为后，诸余文字在其中间，随彼相应和合而转，此即能入演说语言陀罗尼门。又当了知一切诸行皆悉坏灭，如彼文字书学成已寻当除灭，如是一切有支建立皆当坏灭。如彼诸行和合故生，彼不和合应知坏灭；如是二种相应和合，建立一切诸有爱结。亦由如是二种和合，建立一切有为诸法。如是观察，渐次能净无作法门，由此能入演说生灭陀罗尼门，令诸菩萨方便善巧速得圆满；犹如字母，阿字为初，荷字为后。如是作已，应以语言、演说、谈论，善入一切秘密言词，又应了知无障碍法开示宣说。
　　“无边庄严，犹如字母，阿字为初，乃至诸余一切文字分别作已，作意相续入于书写；荷字之后，更无文字而可建立。由是二种作意，能生一切有意之行。彼二分别无有真实，以于真实无少文字。本性自性，亦无分别及不分别，而于其中，亦复无有少分所作。
　　“无边庄严，一切诸法以智所知，是智皆从文字建立而得生起。由是文字不成就故，彼智亦复无有形相可得。何以故？以于真实无有形相。由入如是无形相故，舍离一切所作事业；无所作故，舍离一切有为之事。
　　“无边庄严，此是陀罗尼清净善巧遍持法门。若诸菩萨于此学时，能起一切无痴事业，为诸众生宣说正法令不缺减，不住诸想覆盖著心，及能远离想及作意；以能趣入诸法觉慧，证无边智理趣善巧。
　　“无边庄严，若诸菩萨遍取名已，了一切法唯有种种积集言说所起之名，而无真实。如是知者，应当随入陀罗尼门理趣善巧。云何应入陀罗尼门理趣善巧？知所有名而无住处，不住诸法内、外、中边，于一切处都不可得，但依积集种种言说而假施设。于施设名如实随觉，是如实句。以此实句，应当了知一切诸法无名无说。此是诸佛力、无畏地。于所有法，应以此门开示演说。如来所说一切诸法，非一性、非异性，诸法无有一、异性故。此一切法非生非有，如是宣示诸法亦空。法若空者，彼即无相；若无相者，即无愿求；若法是空、无相、无愿，则不可知、不可遍知，不应说彼若有若无。言有无者但是言说，不应于中而生执著。何以故？如来常说，若不执著一切法者，是真胜义。若有著者，由是著故，于彼彼法随生执著。如是执著一切皆空，是败坏法，但唯虚妄戏论分别。
　　“无边庄严，汝应当观演说诸法，而于彼法实无示说。岂于此中有能说者而为他说？
　　“无边庄严，此清净法，从诸如来之所演出。能了知者，甚为希有！
　　“无边庄严，汝等今于我前闻如是法，能善了知住清净信，能生胜解虽复众多；而于后世希有众生，于此法中能遍了知。唯除今时，亲于我所发弘誓言：‘愿于来世利益安乐诸众生故，而当受持如来法教。’若曾往昔于如来所，承事供养，深生信解，爱乐希求，于甚深法理趣善巧愿听闻者，此诸菩萨，常能获得陀罗尼法。
　　“无边庄严，由于往昔供养如来，复得值遇无量诸佛承事供养，于甚深法因缘理趣深信解者，善求于法多胜解者，趣行深广求大乘者，声闻乘人厌离三界于甚深法勤修行者，此诸人等，未曾听闻此甚深法。无边庄严，如来为欲利益安乐此诸有情，令证甚深广大无量难见难解种智觉故，而复宣说甚深之法。此非愚夫无闻执著不求法者之所行地！有如理修行，善根具足，于微少过生大怖畏，于诸怖畏而求解脱，是此等类之所依处。
　　“无边庄严，如来今为汝等天人世间，常演说法不生劳倦。由佛往昔行菩萨道时，于无量亿劫精勤修学此甚深法，既修学已方便回向：‘云何为诸有情当转无上微妙法轮，及为有情而得示现无上大智，令一切智智种性不断！’
　　“无边庄严，此由如来往昔愿力，为令一切种性不断，及威加此陀罗尼句，开示演说此甚深法，广令流布，使诸有情于佛法中当能悟入，令一切智种性不断，光阐弘宣此诸法教。
　　“无边庄严，汝等今欲随学如来。有诸众生希求法者，开示演说，勿生劳倦。
　　“无边庄严，诸菩萨等如所闻法，于大众中，当广开演所有法行。由是当得近于佛智，能速证获陀罗尼门。由证陀罗尼故，以少功力，而能受持光明照耀清净法门。
　　“无边庄严，一切诸法本性清净。若法本性，非彼相应、非不相应，非和合住、非不和合，于诸法中而无有法。若无有者，则无有处而可示说。唯除因尽，因尽故即离，离故即灭。我为有情了知故，说一切诸法本性自性，于彼无因即无因尽，无因尽故无离无灭。
　　“无边庄严，汝观如来之所说法如是清净。若有以法观如来者，彼于如来见不清净。何以故？如来非法，亦非非法。如来尚不安住少法，何况非法？若住非法，无有是处。如来超过诸表示法，不可宣说，一切语言皆清净故。是故如来最极甚深，广大无量。
　　“无边庄严，如是如来非色表示，非受、想、行、识之所表示。如来亦非色尽解脱，非受、想、行、识尽解脱。由是如来绝诸表示，与色等法非共相应、非不相应，而于一切有为、无为能遍解脱，不起分别，无有戏论。如来不与色取相应，亦复不与受、想、行、识诸取相应，永断一切取蕴根本，而亦远离诸法根本，谓无戏论，不入不出，超度瀑流，不住无上诸佛智境、亦非不住。应说如来不住少法，不取不舍。如说如来，说法亦尔，如来不相应故，如来之法亦不相应。如如来法，诸法亦尔，依如实理，诸法皆如是故。世尊说一切法悉是真如，一切法如与佛真如无二无别，非一非异。如来安住无分别法，非遍计故。
　　“无边庄严，如来说法，终不超过一切诸法。何以故？无有少法可超过故。
　　“无边庄严，如来于彼某时，证得无上正等菩提。然于彼时，实无有法而可得者。以一切法及诸随法不可得故，不起分别，亦复不起法与非法及作意想。于彼本性清净法性，而不安住亦不建立。如是了知简择法时，亦无了知及简择者。
　　“无边庄严，此所演说第一义句，即是如来非句之句，句清净故。以是义故，诸菩萨等得一切句清净之智，由是能入无边理趣陀罗尼门，亦无少法而可证入，不来不去。
