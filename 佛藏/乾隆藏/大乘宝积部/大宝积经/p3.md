<!-- { "loadSidebar": true } -->
　　“迦叶，如是菩萨具足护持最初净戒，心不贡高，不造无间业，不犯比丘尼，亦不亲近诸俗人家，远离杀生及不与取、欲邪行法，离虚诳语，离间粗恶杂秽语言，远离欲贪、瞋恚、邪见，既不自恼亦不恼他，不与欲俱亦不受欲，不为博戏亦不教化，终不亲近不男之人，不往淫女、寡妇、处女之家，不近他妻，亦不亲近罗捕鱼鸟畋猎魁脍旃荼罗等，于饮酒人不执其手而与斗诤。离此诸事，如避恶狗旃荼罗辈。由住慈心，于彼一切所远离者，乃至不起一念恶心。有二十处应当远离。何等二十？谓离女人，亦不与他调戏、粗言、论义、诤讼；于父母处及佛法僧，离不恭敬；若诸女人减二十众，不为说法；除有男子，终不往诣比丘尼尼僧说法会处；不应问讯诸比丘尼；不与女人作其书疏；或为他人传书送彼，应付丈夫，勿付妇女；于一切时亲族别请终不受之；不以欲心经须臾顷住女人前；又亦不应舍离本居，往其屏处而与女人共为谈说；不得随逐比丘尼行；若比丘尼所施衣服不应受用，除在四众演说法时，为说法故有施衣者，应生是心犹如大地，然后受之；不应别观施者之面；若闻有尼劝导施衣不应受用；若比丘尼劝请受食，设令病苦终不受之，况复无病？若有寡妇而来请食，僧数不满亦不受之；又亦不应入尼众内；不应唤彼比丘尼来；若比丘尼来唤菩萨，应离住处，拱手仰头，背而舍去；若说法时，有比丘尼来礼其足，无令足动，但应目视双手掌中。善男子，不应唯身修习精进，亦当勤心正念一处，于诸境界勿起贪瞋，为求一切智故，起坚牢誓。闻是法已，成就信心，应当修学。
　　“迦叶，若有趣菩萨乘善男子、善女人等，适闻此法，不能生于如实深信，终不能得阿耨多罗三藐三菩提。何以故？由修学故证彼菩提，非不修学而能得证。若不修习得菩提者，猫兔等类亦应证得无上菩提。何以故？不正行者，不能证得无上觉故。何以故？若不正行得菩提者，音声言说亦应证得无上菩提，作如是言：‘我当作佛！我当作佛！’以此证故，无边众生应成正觉。
　　“迦叶，若有众生修学此行，甚为难有，犹尚不能经一昼夜专念在心，何况一劫乃至千劫？是故如来出现于世，甚为难事！迦叶，假使三千大千世界一切众生，若经一劫、百劫、千劫乃至亿百千劫，为一众生同唱是言：‘汝应作佛！汝应作佛！’是诸众生悉共围绕，相续唱言：‘当得成佛！当得成佛！’如是次第出息入息犹可断绝，彼所发言曾无间断。如是之言，尚不能熟初菩提心，何况能证无上佛果？若能证者，无有是处。
　　“迦叶，我灭度后末法之时，及与汝等已般涅槃，不为诸天之所信护。当于尔时，多有众生闻我功德，发菩提心。于中或有诸比丘等，虽发无上菩提心已，而便安住二十法中。何等二十？所谓亲附诸比丘尼，受不净食，贪著美味，受比丘尼劝化饮食。迦叶，譬如今世多闻比丘，住阿兰若或聚落中，勤修习法。于当来世诸比丘等，亦复如是，于聚落间或阿兰若，与比丘尼聚集言谈，问答法义。彼诸比丘及比丘尼，多生染心，少生法心。迦叶，汝观是辈得菩萨名，堕大危险取于恶趣。当于尔时，初为法缘而相亲附，互相见已欲火烧心，动于唇口表其欲念。彼相近时初为弟子，以阿阇梨法而申礼敬，自此之后当渐遣使，通致语言，道路期会；或于街衢，或在寺内，遥相瞻视，于出入时问其所由，互称亲族结为姊妹。彼等由是数相见故而相习住，既习住已生于染心，生染心已共为秽事，为秽事已，更以非梵行名而相呼召。由行非法，退失菩提及以善趣，远离涅槃，弃舍如来，违背正法，厌恶于僧。在于屏处，起欲恚害诸恶寻思。是人无有菩萨胜业四净梵行，譬如今时勤修梵行诸菩萨众。于未来世起欲恚害恶寻思者，亦复如是。迦叶，当于尔时住是种类，所谓恶行、贼行、矫行。汝观尔时毁禁戒者，闻是等经便生诽谤。若有已能住戒布施，生于欢喜发菩提心，后闻是经复生谤毁。汝观尔时有此相貌，可为记验。若闻是经而生诽谤，于中智者、修净戒者、持正法者，知是经内说此比丘名不知法，即应舍离。如是等人，此辈无心爱敬法故。
大宝积经卷第二唐三藏法师菩提流志奉诏译
三律仪会第一之二
　　“复次，迦叶，当于尔时，有人诈现修菩萨行，便自显扬，生于放逸。生放逸已，谓胜独觉及阿罗汉，住于非理，名不可治，当堕恶趣。
　　“复次，迦叶，未来有人，住于非业作非业故，取众生相为说法故，处处游行唯修似行，极似布施、持戒、安忍、精进、静虑、般若波罗蜜，炽盛流布。若有如实说是经者，则为他人憎嫌舍弃；于是经中，起邪见想。是愚痴人不知此经呵责破戒。迦叶，当于尔时，皆为贼行之所秽污。是故彼人不思己过，能甚破坏正等菩提；由覆藏故怀羞而谤无上佛果。
　　“复次，迦叶，当尔之际，不随顺僧，不知恩报，而行开发。云何开发？谓开发他心，如来说彼数以语言诳惑他故，招致饮食。迦叶，当于尔时，不护语言，诃毁如来别解脱戒；复与不护语人同其事业，不摄威仪住不净处，为住不净处者说诸法门。此法渐当为人轻贱，如是渐渐多有女人弃舍丈夫入于寺舍，为闻法故而便就坐。时有比丘，即为宣说相似涅槃。迦叶，我观尔时，有五百数非法之门，不修行人常当随顺，五百烦恼悉无所减，诸有所为与俗无别，当有如是大可畏事！而复于中希望利益，是故求菩提者，不应亲近诸比丘尼，亦不应行如是之行；常当舍离一切交游；应一切时舍诸利养，受行乞食；舍所爱服，受粪扫衣；弃舍一切楼阁、房宇、床铺、卧具，应住溪涧、岩窟、树下；舍离一切病缘医药、资具所须，依陈弃药；知诸众生昔为亲属，行大慈心，常应忍受捶打呵骂，终不捶打毁骂他人；舍离一切知友、施主、诸眷属家，应当随顺自业行智；不应同彼在家俗人，常应顺奉波罗提木叉教。
　　“迦叶，世若有人于别解脱起违背想，则为于佛力、无所畏而生违背。彼若于佛力、无所畏生违背者，则于去来、现在诸佛而生违背，由此未来所受异熟无量大苦。假使三千大千世界一切众生受地狱苦，比前众生所受苦毒，百分不及一，千分不及一，百千俱胝乃至算数譬喻、优波尼沙昙分亦不及一。若欲远离如是苦恼，应当远离如是种类恶行比丘，纵远相去千踰缮那，亦应遥避，何况近耶！若但闻名，尚应弃舍，何况见闻而不远离？是故应当亲近一法。何等一法？谓一切法悉无所有。若得诸法无所有忍，则不亲近供养承事如是恶人。是人复应亲近二法。云何为二？谓求诸法本无所有，及求诸法性，而亦不应起于求心。应云何求？如所求者都不可得，不可得中不应起无所得心犹如邪见；如是离一切三界心顺菩提行，离一切相心顺菩萨行。菩萨行者，谓前所说为菩萨行。是故闻此法已，应舍离之，则于来世亲得奉事弥勒世尊，心不贡高，亦不卑劣，作是唱言：‘快哉安乐！我得解脱魔之罥网及诸恶趣。’
　　“迦叶，若于后时闻是经典，不惊不怖，及见己身于中随顺，复能发心受持此教，佛知是人定当守护我之正法。迦叶，譬如长者财宝无量，子于家中，乃至见一盛水之器，起父财想。彼于异时，其父丧亡，资财散失，忽见其器，寻自念言：‘是我父物。’将置身边，或时藏举。迦叶，当于尔时，诸比丘辈亦复如是，闻此经已，作是念言：‘此是如来柔软微妙大梵音声之所演说。’复有比丘闻已诽谤，持法比丘作如是言：‘此最真实，如来所说。’彼持法者，人众微少，住处劣弱，将如是经昼夜藏举，极遭诽谤。如是等人，我亦知见，悉皆付嘱弥勒世尊。于最后时，当为卫护如来法城，次后当为无碍大施。
　　“复次，迦叶，若善男子闻是法已，随其智慧而修行之，成就深信正见众生，于当来世遇弥勒佛，初会之中具修梵行；于最后时，亦当卫护如来法城。迦叶，我今普观，乃至不见一人不亲近我。于当来世五十年中，闻是经典不生诽谤，则能受持读诵之者，无有是处。若于此时，得见我身，及以奉事供养之者，彼于来世五十年中，当得读诵受持是经，不待于我叹其功德。彼等自成一切智智同一体时，随念于我，心生欢喜，作如是言：‘希有奇特释迦牟尼佛，善能摄受护念我等。’是故，迦叶，应学此法。学此法者，随所乐求一切功德皆不难证。”
　　尔时，大迦叶白佛言：“世尊，我已究竟无复志求，于此法中，退于阿耨多罗三藐三菩提。我于是中极为知足，终不能成一切智智。世尊，无上菩提是希有事，于我声闻难为证得。”
　　佛告大迦叶言：“我不为汝说，然今因汝为他敷演。汝今勿于如是大事而生疑惑，汝等亦当速证无上正等菩提。
　　“复次，迦叶，若诸众生成渴法心，成求法心，渐次皆证无上菩提。既证得已，为断一切希求心故，与诸众生宣说正法。迦叶，菩萨应当成就四法发大精进。何等为四？云何精进？所谓不求色、受、想、行、识，求无漏法，谓无地界，无水、火、风界，不说地界，不说水、火、风界，所有言说悉名表示，是表示法皆非实有。菩萨不应取表示法以为坚实。”
　　时，大迦叶白佛言：“世尊，我等于如来所实无疑惑。若他问言：‘是表示法非真实者，佛之音声言说表示为虚妄耶？’若有此问，当云何答？”
