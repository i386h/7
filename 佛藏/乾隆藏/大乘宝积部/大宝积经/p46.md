<!-- { "loadSidebar": true } -->
　　“阿逸多，彼诸众生获大善利！若于来世乃至正法灭时，当有众生植诸善本，已曾供养无量诸佛，由彼如来加威力故，能得如是广大法门，一切如来称赞悦可。若于彼法摄取受持，当获广大一切智智，随意所乐种诸善根。若善男子、善女人等，于彼法中广大胜解之者，当能听闻获大欢喜，受持读诵，广为他说，常乐修行。阿逸多，无量亿数诸菩萨等，求请此法不曾厌背。是故汝等诸善男子及善女人，于今来世能于是法若已求、现求、当求者，皆获善利。
　　“阿逸多，如来所应作者皆已作之，汝等应当安住无疑，种诸善本，应常修学使无疑滞，不入一切种类珍宝成就牢狱。阿逸多，如是等类大威德者，能生广大佛法异门。由于此法不听闻故，有一亿菩萨退转阿耨多罗三藐三菩提。阿逸多，佛出世难；离八难身亦为难得；诸佛如来无上之法，十力、无畏无碍无著甚深之法，及波罗蜜等菩萨之法，能说法人亦难开示。阿逸多，善说法人非易可遇，坚固深信时亦难遭！是故我今如理宣说，汝等修习应如教住。
　　“汝阿逸多，我以此法门及诸佛法嘱累于汝，汝当修行无令灭没。如是广大微妙法门，一切诸佛之所称赞，勿违佛教而弃舍之，当令汝等获不善利，沦没长夜备众危苦。是故我今为大嘱累，当令是法久住不灭，应勤修行，随顺我教。”
　　尔时，世尊而说颂曰：
　　“若于福德初未修，终不闻斯微妙法；
　　勇猛能成诸善利，当闻如是甚深经。
　　彼人曾见诸世尊，能作大光拯浊世，
　　多闻总持如巨海，彼获圣贤喜爱心。
　　懈怠邪见下劣人，不信如来斯正法；
　　若曾于佛植众善，救世之行彼能修。
　　譬如盲人恒处闇，不能开导于他路；
　　声闻于佛智亦然，况余有情而悟解？
　　如来功德佛自知，唯有世尊能开示！
　　天龙夜叉所不及，二乘自绝于名言；
　　若诸有情当作佛，行超普贤登彼岸。
　　敷演一佛之功德，时逾多劫不思议，
　　于是中间身灭度，佛之胜慧莫能量！
　　是故具足于信闻，及诸善友之摄受，
　　得闻如是深妙法，当获爱重诸圣尊。
　　如来胜智遍虚空，所说义言唯佛悟，
　　是故博闻诸智士，应信我教如实言。
　　人趣之身得甚难，如来出世遇亦难，
　　信慧多时方乃获，是故修者应精进。
　　如是妙法已听闻，常念诸佛而生喜，
　　彼人往昔真吾友，善能乐欲佛菩提。”
　　尔时，世尊说是经已，天人世间，有万二千那由他亿众生，远尘离垢，得法眼净。二十亿众生得阿那含果。六千八百比丘诸漏已尽，心得解脱。四十亿菩萨于无上菩提住不退转，被大甲胄当成正觉。有二十五亿众生得不退忍。有四万亿那由他百千众生，于无上菩提未曾发意，今始初发种诸善根，愿生极乐世界见阿弥陀佛；皆当往生彼如来土，各于异方次第成佛，同名妙音。有八万亿那由他众生，得授记法忍成无上菩提。彼无量寿佛昔行菩萨道时成熟有情，悉皆当生极乐世界，忆念俦昔所发思愿皆得成满。
　　尔时，三千大千世界六种震动，并现种种希有神变，放大光明普照世界。无量亿那由他百千天人，同时音乐不鼓自鸣，雨天曼陀罗华没至于膝乃至阿迦腻吒天，皆作种种殊妙供养。佛说经已，弥勒菩萨等及尊者阿难，一切大众闻佛所说，皆大欢喜。
大宝积经卷第十九唐三藏法师菩提流志奉诏译
不动如来会第六之一授记庄严品第一
　　如是我闻：一时，佛在王舍城耆阇崛山，与大比丘众千二百五十人俱，皆是阿罗汉，众所知识，诸漏已尽，无复烦恼，心慧解脱，自在无碍犹如大龙，所作已办，舍于重担，逮得己利，尽诸有结，正教通达到于彼岸，唯有阿难住于学地。
　　尔时，尊者舍利弗，从座而起，偏袒右肩，右膝著地，合掌向佛，白言：“世尊，云何往昔诸菩萨摩诃萨，发趣阿耨多罗三藐三菩提，修行遍清净行，被精进甲功德庄严？是诸菩萨由被甲故，于阿耨多罗三藐三菩提得不退转。世尊，如是行愿及以发心，惟尊大慈开示演说。世尊，彼诸菩萨摩诃萨，为利益安乐天人世间，精勤修习，遍清净行，被精进甲，由是利益安乐一切众生；及为现在、未来菩萨，当作佛法光明，赞扬功德证获善根故，使诸菩萨闻此法已，于真如法性精勤修学，当得阿耨多罗三藐三菩提。”
　　佛言：“善哉！善哉！舍利弗，汝能问过去、未来菩萨摩诃萨，净行光明广大甲胄阐扬功德，为摄受未来菩萨摩诃萨故。谛听！谛听！如理思惟，当为汝说。”
　　舍利弗言：“唯然！世尊，愿乐欲闻。”
　　佛告舍利弗：“从是东方过千世界，彼有佛刹名曰妙喜，昔广目如来应正等觉出现于彼，与诸菩萨摩诃萨说微妙法，从六波罗蜜为首。
　　“舍利弗，彼时有一比丘，从座而起，偏袒右肩，右膝著地，向佛合掌，白言：‘世尊，如佛所说，菩萨法教志愿修行。’佛言：‘善男子，汝今当知，菩萨教法难可修习。何以故？菩萨于诸众生不生瞋害心故。’时彼比丘白佛言：‘世尊，我从今日发阿耨多罗三藐三菩提心，以无谄无诳实语、不异语，求一切智智，乃至未得无上菩提，若于众生起瞋害心者，则为违背无量无数无边世界中现在说法诸佛如来。世尊，我今发此一切智心如是回向，于其中间，若发声闻、独觉心者，则为欺诳一切诸佛。世尊，我今发此一切智心如是回向，乃至未得无上菩提，若于众生起爱欲瞋痴之心，或与惛沉贡高恶作相应，则为欺诳一切诸佛。世尊，我今发此一切智心安住回向，乃至未得无上菩提，若生疑惑心，如是或起杀害、不与取心，或起邪见及非梵行，妄语、两舌、粗语相应，或与损害相应，则为欺诳一切诸佛。’舍利弗，时有异比丘作如是念：‘此菩萨摩诃萨，由初发心被精进甲，于一切众生不为瞋等之所摇动。’舍利弗，时彼菩萨因此念故，妙喜国中号为不动。时，广目如来应正等觉，见彼菩萨得不动名，随喜赞善。四大天王、释梵世主，闻彼名已亦皆随喜。
　　“舍利弗，彼不动菩萨摩诃萨，于彼佛前作如是言：‘世尊，我今发此一切智心，如是回向阿耨多罗三藐三菩提，乃至未证无上正觉，所修行业或违此言者，则为欺诳无量无数世界诸佛如来安住说法者。世尊，我今发此大心如是回向，乃至未证菩提，若于一一语言，不与念佛及一切智相应，则为欺诳一切诸佛。世尊，我今如是发心回向，乃至未证无上菩提，生生在家不出家者，则为违背一切诸佛。世尊，我今发此一切智心，乃至未得无上菩提，生生出家，若不乞食，不一坐食，不节减食，再食不食，不持三衣，不著粪扫衣，不随所而坐，不常坐，不住阿兰若，不安止树下，不露坐，不住冢间，则为欺诳一切诸佛。世尊，我今发此大菩提心如是回向，乃至未得一切智智，若不成就无碍辩才说诸妙法，则为欺诳无数诸佛。世尊，我今如是发心，乃至未得无上菩提，若不住三威仪，或立或坐，或复经行，则为欺诳无量诸佛。世尊，我今发如上心，乃至未得一切智智，或于众生犯根本罪，或作妄语及余世俗愦闹之言，或起摧伏他论相应之心，则为欺诳无数诸佛。世尊，我今发此一切智心，安住回向阿耨多罗三藐三菩提，或与妇人说法，若不起无常、苦、空、无我之相，而取彼相及露齿而笑，则为欺诳一切诸佛。世尊，若我发此一切智心，安住回向阿耨多罗三藐三菩提，于说法时顾指轻躁，或见余菩萨不生大师之想，则为欺诳无数诸佛。世尊，我今发此一切智心，乃至阿耨多罗三藐三菩提，若坐听法，及礼外道、沙门、婆罗门，唯除诸佛沙门弟子，则为欺诳一切诸佛。世尊，我今发此大心，至无上觉，若行财法施时，情有彼此，应供养所生简异心，则为欺诳一切诸佛。世尊，我今发一切智心，乃至无上菩提，若见诸罪人将被刑罚，不舍身命而救护彼，则为欺诳一切诸佛。’
　　“舍利弗，时彼菩萨修此大行，乃至未证无上菩提，无一众生将被刑罚不救护者。舍利弗，尔时有一比丘作如是念：‘如来于此行者当为作证，彼天、人、阿修罗等亦为证见。’舍利弗，时广目如来应正等觉，知彼比丘心之所念，告言：‘如是，如是，如来应正等觉之所证见，彼诸世间天、人、阿修罗等亦为证见。比丘，若复有菩萨摩诃萨，被如是等大精进甲，趣向阿耨多罗三藐三菩提，彼皆当成无上正觉。’
　　“舍利弗，时不动菩萨摩诃萨白佛言：‘世尊，我今发此一切智心，乃至未证无上菩提，于其中间，若比丘、比丘尼、优婆塞、优婆夷，有诸罪衅若说其所犯，则为违背诸佛如来。世尊，我修是行，愿成无上正等菩提，使我刹中广大清净，诸声闻众悉无过失。世尊，若我发此一切智心，若未证得无上菩提，乃至梦中若生欲想而有所泄，则为违背诸佛如来。世尊，我修是行证无上觉，使彼国中出家菩萨，彼于梦间亦无漏泄。世尊，若我发此一切智心，乃至证得无上菩提，我佛刹中若诸女人，有女过失如余土者，终不取正觉。若取正觉，则为欺诳一切诸佛。’舍利弗，若菩萨以此大愿种子成就者，念随出生如是诸法，能为众生说种种教。
　　“舍利弗，时有比丘，白不动菩萨言：‘大士，若此诚心不退至言无妄者，愿以足指摇动大地。’时不动菩萨，以佛威神及本愿善根力故，令彼大地六种摇动，所谓动、大动、遍动、摇、大摇、遍摇。舍利弗，彼不动菩萨摩诃萨，如昔所愿今已成办。是故菩萨摩诃萨欲证阿耨多罗三藐三菩提者，应学不动菩萨摩诃萨。若有菩萨善修其行，当获如彼佛刹，及能速证阿耨多罗三藐三菩提。”
　　尔时，舍利弗白佛言：“世尊，不动菩萨初发心时，几何天子而来集会？”
　　佛告舍利弗：“彼时三千大千世界，所有四大天王及与帝释、魔王、娑婆世界主梵天王等，皆欢喜合掌，作如是言：‘今此所闻被功德甲，我等昔未曾闻。世尊，彼不动菩萨当成佛时，于彼刹中所有众生，不以下劣善根而得成就。’”
　　舍利弗白佛言：“世尊，如佛所说，不动菩萨被甲功德，诸余菩萨所未曾有。”
