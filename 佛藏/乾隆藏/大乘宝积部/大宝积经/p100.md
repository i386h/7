<!-- { "loadSidebar": true } -->
　　“复次，舍利子，云何如来一切语业，智为前导，随智而转？何以故？舍利子，佛薄伽梵不虚说法故以智前导，所有记莂无不圆备，凡所宣说言词显妙。舍利子，如来语言随现而转，不可思议，今当略说。舍利子，如来语者，易解了语，易明识语，不高大语，不卑下语，非不胜语，不邪曲语，不謇吃语，不繁乱语，不涩钝语，不粗犷语，不隐没语，柔和声语，可欣乐语，不虚羸语，不轻掉语，不调疾语，不繁重语，不迅急语，善断约语，善调释语，极妙和美语，胜妙音语，善唱导语，大清亮语，大雷震语，无遗逸语，饮甘露语，有义旨语，可亲附语，广大之语，可爱重语，无尘染语，离尘黩语，无栽秽语，无垢浊语，无鲁钝语，威严盛语，无障碍语，能教导语，明洁之语，有正直语，无怯惮语，无缺减语，非轻急语，能生喜乐语，令身怡适语，令心踊跃语，寂静贪语，寂静瞋语，坏灭痴语，吞啖魔语，调伏恶语，摧异论语，有表示语，天鼓音语，智者悦语，羯罗频迦音语，上帝音语，梵天音语，海潮音语，云雷音语，地山震吼音语，鸿鹤王音语，孔雀王音语，黄鹂音语，命命音语，鹅雁王音语，鹿王音语，箜篌音语，伐洛迦音语，钵拏缚音语，大螺吼音语，长笛音语，易开解语，易了别语，畅明晓语，适悦意语，可听闻语，深远音语，无喑哑语，悦可耳语，生善根语，文句无缺语，善说文句语，义句相应语，法句相应语，时相应语，时捷对语，不过时语，知根胜劣语，庄严施语，净尸罗语，教授忍语，练正勤语，令乐静虑语，悟入正慧语，慈善集语，悲无倦语，清净喜语证入舍语，安立三乘语，令三宝种不断绝语，安立三聚语，净三解脱语，遍修谛语，遍修智语，达者不毁语，圣者称赞语，随虚空量语，一切种妙成就语。舍利子，如是无量无边微妙清净如来之语故，说如来一切语业，智为前导，随智而转。如自所证如是语业，亦随诸有情而为说法，令其证入如是语故。舍利子，是名如来第十四语业智导不共佛法。
　　“复次，舍利子，云何如来一切意业，智为前导，随智而转？舍利子，夫如来者，心意与识皆不可说故。舍利子，夫如来者，应以智求，智增上故说名如来。此如来智，随至一切众生之心，随入一切众生之意，不离一切众生之识，焚荡诸法诸三摩地，不从他缘，超过一切所缘境界，远离缘生，灭三有趣，超诸慢种，解脱魔业，离诸谄诳，舍我我所，除灭无明痴暗之膜，善修道支，与虚空等无有分别，与诸法界而无差别。舍利子，如来证入如是意业，为如是相，智为前导，随众生心而为说法，令彼证入如来意故。舍利子，是名如来第十五意业智导不共佛法。
　　“复次，舍利子，云何如来于过去世，无著无碍智见转？舍利子，何以此智名之为转？舍利子，如来以无碍智，能知如是无量无边过去世中，所有诸佛国土若成若坏。彼一切事无量无数，如来方便悉能数知。如是乃至诸佛国中，所有卉木、丛林、众药所摄彼一切事，如来于此悉能了知。如是乃至诸佛国中，诸众生身众生假立，彼一切相悉能了知。又能了知彼中所有若干众生种种性、种种色，乃至广说，如来于此悉能了知。舍利子，如是彼中所有诸佛出现于世，彼一一如来所宣正法，如来于此悉能如实分别了知。如是乃至尔所众生，于声闻乘已调伏者，或独觉乘已调伏者，或于大乘已调伏者，是亦如来悉能了知。又诸佛土差别之相，苾芻僧众、寿量、法住，入息出息受用饮食，如是等类差别之相，如来于此悉能了知。舍利子，一切有情过去世相，若死、若生、若界、若趣，如来于此悉能分别如实了知。又诸有情种种根性、种种行性、种种意解性，如是无量悉能了知。又能了知诸心相续，所谓如是如是心无间，如是如是心生起。彼诸心相若干非一，如来方便悉能数知。舍利子，如来或以现智，或种类智，证得如是过去谢往诸心相续。自既证是，智无不备，随众生心而为说法，欲令证入如是智故。舍利子，是名如来第十六过去无碍智不共佛法。
　　“复次，舍利子，云何如来于未来世，无著无碍智见转？舍利子，何以此智名之为转？所谓未来世中所有如来，或当出现，或当灭度，或复当有，或复当无，彼一切相，如来于此悉能了知。如是乃至当来火劫烧，当来水劫坏，当来风劫坏，乃至一切诸佛国土，当住久近若干等异，如来于此悉能了知。如是乃至当来诸佛国土，所有地界若干微尘，所有卉木、丛林、众药等事，乃至当来星宿色相若干非一，如来于此悉能了知。如是乃至遍满一一诸佛土中，当来诸佛、独觉、声闻，及以菩萨出现于世，所有受用若饮若食，入息出息，行住威仪，无量等相，如来如实悉能了知。如是乃至一一如来化行差别，观有情性当证解脱，或乘声闻乘、或乘独觉乘、或乘大乘当证解脱，如来一切悉能了知。如是遍满未来之世一一佛土，尔所众生生处差别，诸有情心心所有法，如来一切悉能了知。舍利子，如来如是如实了知，非有来世远心相续，然由如来观于来世如实了知。自既证已，亦与众生演说斯法，欲令证入如是智故。舍利子，是名如来第十七未来无碍智不共佛法。
　　“复次，舍利子，云何如来于现在世，无著无碍智见转？舍利子，何以此智名之为转？舍利子，如来于现在世十方一切诸佛土中，所有三种方便数知如是了知。现在诸佛、诸菩萨众、诸声闻众、诸独觉众，若干差别悉能了知。又能了知现在世中，星宿、色相、卉木、诸药丛林等事，乃至现在十方一切地界微尘分量，如来如实方便数知。舍利子，十方国土一切水界不可思议，如来以一毛端举滴令尽，如是无量悉能明了方便数知。又十方国土一切火界焰起差别，如来于此方便数知。又十方国土一切风界依色处起，如来亦能方便了知。又十方国土诸大虚界，毛端际量若干非一，如来如实方便数知。舍利子，如来如是了知现在三种众生界，乃至了知现在地狱众生界，彼能生因及彼出因。又知现在畜生众生界，生因出因俱能了知；焰魔界众亦复如是。又能了知现在人间诸众生界，生彼之因及终殁因俱能了知。又能了知现在天趣诸众生界，生彼之因及终殁因俱能了知。又能了知现在众生诸心相续，有烦恼性，离烦恼性，及以现在所化众生，诸根差别及非所化。一切众生诸根差别，如是无量，如来如实悉能了知。舍利子，如来如是了知现在一切诸法，非如来智随二识行，为诸众生悟入无二而说斯法，令其觉悟如是之智。舍利子，是名如来第十八现在无碍智不共佛法。
　　“复次，舍利子，诸佛如来成就如是十八不共佛法故，圆满无余遍十方界，光明流照一切大众；复由是法希有奇特威光名称功德法故，映夺一切天魔众会。舍利子，如来不共佛法不可思议，无边无际犹如虚空。若有欲求如来一切不共佛法边量者，不异有人求于空际。舍利子，是诸菩萨摩诃萨，闻如来不共佛法不可思议如虚空已，信受谛奉，志怀清净，无惑无疑，倍复踊跃，深生欢喜，发希奇想。”
　　尔时，世尊欲重宣此义，而说颂曰：
　　“导师身语及意业，　无有误失亦无动，
　　即以此法导众生，　是为如来不共法。
　　其心不高亦不下，　究竟远离于瞋爱，
　　常住无诤诤永灭，　是为如来不共法。
　　导师于法及与智，　解脱所行无忘念，
　　诸无碍解亦无失，　是为如来不共法。
　　若住若食若经行，　若坐若卧心常定，
　　无乱亦无众生想，　是为如来不共法。
　　善逝于诸佛国土，　有情及佛无异想，
　　住平等性大意解，　是为如来不共法。
　　最胜无诸简择舍，　胜决定道善修故，
　　无有分别异分别，　是为如来不共法。
　　大师善欲无退减，　常与慈悲方便俱，
　　调伏众生广无量，　是为如来不共法。
　　善逝精进曾无减，　观所化众量无边，
　　三业调伏诸众生，　是为如来不共法。
　　诸佛大念曾无减，　处菩提座成正觉，
　　已觉诸法无重觉，　是为如来不共法。
　　无有分别异分别，　自然住等三摩地，
　　静虑诸法无所依，　是为如来不共法。
　　导师智慧最吉祥，　了达一切众生行，
　　演说妙法随意解，　是为如来不共法。
　　随声而闻缘独觉，　及与诸佛胜解脱，
　　无碍离垢譬虚空，　善逝大舍难思虑；
　　诸佛本来无有心，　自性解脱心相续，
　　如解脱法为众说，　是为如来不共法。
　　众生眼见佛威仪，　若住若行入城邑，
　　相好光明诸所现，　莫不调伏而修善；
　　真实萨埵放光明，　多拘胝众受安乐，
　　光现无不度众生，　是为最胜不共法。
　　自然圣者演法音，　皆得听闻随意解，
　　所闻法声如响应，　是名最胜不共法。
　　善逝导师无心业，　诸行业转皆由智，
　　智入一切众生心，　是名最胜不共法。
　　诸三摩地及静虑，　善修成满离戏论，
　　住平等性类虚空，　是名最胜不共法。
　　于过去世一切法，　种种诸趣解脱智，
　　善逝妙智无碍转，　是名最胜不共法。
　　诸佛于彼未来世，　世界当有及当无，
　　众生国土及最胜，　无有遗余正明了；
　　善逝观于未来世，　心静曾无散乱时，
　　众生及法如实知，　是名最胜不共法。
　　诸有流行现在世，　最胜无障悉能知，
　　导师境界等虚空，　是名如来不共法。
　　已说如来不共法，　最胜十八不思议，
　　真如实性等虚空，　聪慧菩萨能信受。
　　“舍利子，是名如来成就如是十八不共佛法。由成就故，如来应正遍知，于大众中正师子吼，自称：‘我处大仙尊位，能转梵轮；一切世间沙门、婆罗门，诸天魔梵，不能如法而转。’舍利子，如是安住净信诸菩萨摩诃萨，于如来十不思议，及十种不可思议法，信受谛奉，志怀清净，无惑无疑，倍复踊跃，深生欢喜，发希奇想。”





大宝积经卷第四十一唐三藏法师玄奘奉诏译
菩萨藏会第十二之七四无量品第五
　　尔时，佛告舍利子：“菩萨摩诃萨，安住如是清净信已，佛薄伽梵知是菩萨摩诃萨，为菩萨藏法门之器；知是诸佛正法器已，躬往其所，开发显示菩萨之道。舍利子，汝今当知，如是法门差别之相，所谓菩萨摩诃萨安住净信，佛薄伽梵知是菩萨为菩萨藏法门之器；知是诸佛正法器已，躬往其所，开菩萨道。
