<!-- { "loadSidebar": true } -->
　　“复次，舍利子，假使如上世界乃至大洞燃等，如来在中若依经行、若住、坐卧，其处自然八功德水出现于地，所谓一轻、二冷、三软、四澄静、五无秽、六清净、七乐饮、八多饮无患。舍利子，是名此处成就第五甚希奇法。
　　“复次，舍利子，假使如上世界乃至大洞燃等，如来在中若依经行、若住、坐卧，其处自然凉风和畅，轻靡相发，此是如来先业所感。舍利子，譬如极炎热时，于日后分，有一丈夫，热所逼故，奔趣殑河，投于水中沐浴身体，热乏既息清凉悦乐，往返游戏渡至余岸。经行往来遥见不远，有大树林，枝叶翠盛，阴影厚密，便往林中。复见施妙床座，敷胜氍毹，上加绵蓐，覆以迦遮邻地之帔，轻妙鲜支重覆其上，排软倚枕置床两头。彼大丈夫，升于此床若坐若卧，于床四面清风微动，轻扇相续。如是，舍利子，如来于此大洞燃等世界之中，行住坐卧，自然凉风，微扇相续，亦复如是。舍利子，是名此处成就第六甚希奇法。
　　“复次，舍利子，假使如上世界乃至大洞燃等，如来在中若依经行、若住、坐卧，其处自然江河池沼，有水生华种种出现，所谓殟钵罗华、钵特摩华、拘贸陀华、奔荼利华。其华芬馥，光彩映发，见者悦乐。舍利子，是名此处成就第七甚希奇法。
　　“复次，舍利子，假使如上世界乃至大洞燃等，如来于中行住坐卧，其处自然原陆陵阜，皆生妙华种种出现，所谓阿底目多迦华、瞻博迦华、苏末那华、婆使迦华、阿输迦华、波吒罗华、迦腻罗华、怛罗尼华、瞿怛罗尼华。如是等华，开敷鲜荣，色香具足，众生见者得未曾有。舍利子，是名此处成就第八甚希奇法。
　　“复次，舍利子，假使如上世界乃至大洞燃等，如来于中行住坐卧，其处自然金刚为体，坚固难坏。舍利子，是名此处成就第九甚希奇法。
　　“复次，舍利子，假使如上三千大千世界劫欲尽时，乃至烧极、烧遍极、烧燃、极燃、遍极燃、大洞燃等。是诸世界如来在中，若依经行、若住、坐卧，当知其处是佛灵庙，诸天世间，若魔、若梵、若沙门、若婆罗门，天及人民、阿素洛等，恭敬供养尊重之处。舍利子，是名此处成就第十甚希奇法。
　　“复次，舍利子，汝今当知，如是十种甚希奇法，皆是如来先世业力之所成就。何以故？舍利子，如来善通达法界故；由通达故，如来应正遍知，入是三摩地，依此定心受乐不退。虽经殑伽沙等诸大劫住，然如来未曾退起三摩地心。舍利子，如来应正遍知，依此定心经一食顷，或住一劫、百劫、千劫，或住百千劫，或住一拘胝劫、百拘胝劫、千拘胝劫、百千拘胝劫，或复乃至过于上数。何以故？如来应正遍知，成就第一三摩地波罗蜜多故。由成就故，如来具足如是大神通力，具足如是大威德力，具足如是大宗势力。舍利子，如彼非想非非想处，诸天子生识缘一境，经八万四千劫住，乃至三摩地寿命未尽已来，此识不为余境界识之所移转。舍利子，彼诸天子尚以世定之力经尔所时，何况如来三摩地波罗蜜多而无久住？
　　“复次，舍利子，如来应正遍知，初证阿耨多罗三藐三菩提夜乃至入无余大般涅槃界夜，于其中间，如来之心于三摩地未曾有起，故名此定无回转心、无所行心、无观察心、无动虑心、无流荡心、无摄众聚心、无散乱心、无高举心、无沉下心、无防护心、无覆藏心、无欣勇心、无违逆心、无萎悴心、无动摇心、无惊喜心、无惛沉心、无分别心、无异分别心、无遍分别心。又此定者，不随识心、不依眼心、不依耳鼻舌身意心、不依色心、不依声香味触法心、不趣诸法心、不起智心、不观过去心、不观未来心、不观现在心。舍利子，如来应正遍知住三摩地，如是离心无有一法而可得者，于一切法中无碍智见生，以无功用故。又舍利子，如来不起于三摩地，离心意识而能作诸佛事，以无功用故。如是，舍利子，是诸菩萨摩诃萨，闻如来不思议尸罗及三摩地已，信受谛奉，清净无疑，倍复踊跃，深生欢喜，发希奇想。”
　　尔时，世尊欲重宣此义，而说颂曰：
　　“无量无等百千劫，　昔有趣中行觉行，
　　戒闻定忍不放逸，　导师能修妙觉因。
　　最胜业果净如是，　妙广净戒超诸有，
　　十力尊戒如空净，　难说无垢譬虚空。
　　从佛初得菩提夜，　至后入于寂灭夜，
　　佛心无行无异行，　大静虑定未曾起。
　　十力戒聚无退分，　解脱神力亦如是，
　　一心住经无量劫，　大圣无思无异思。
　　佛智如空非思境，　明达无缘照三世，
　　无心意思无改变，　唯有佛子能信受。”
　　尔时，佛告舍利子：“云何菩萨摩诃萨，于如来不思议神力，信受谛奉，清净无疑，倍复踊跃，深生欢喜，发希奇想？
　　“舍利子，如来应正遍知所获神通，不可思议，不可宣说，今当为汝方便开显。舍利子，如来常说，我声闻众中得神通者，所谓长老大目揵连最为第一。舍利子，如是所得神通，若以称量观察声闻神通，不见有与菩萨神通等者；若以称量观察声闻、菩萨所得神通，不见有与诸佛如来神通等者。舍利子，是名如来不可思议神通。是诸菩萨摩诃萨，为欲证得如来神通者，倍应发起上品正勤，则能获证。舍利子，汝等今者，欲于如来所，闻说不思议神通譬喻不？”
　　舍利子言：“今正是时！若诸苾芻闻佛所说神通譬喻者，如所闻已，当共受持。”
　　佛告舍利子：“谛听！谛听！当为汝说。”
　　舍利子言：“如是，世尊，愿乐欲闻。”
　　佛告舍利子：“于汝意云何？尊者大目揵连有大神通不？”
　　舍利子言：“我昔从佛受持是语，尊者大目揵连，于声闻僧中神通第一。”
　　佛言：“如是，如是，舍利子，今当为汝广说譬喻。假使三千大千世界满中声闻，皆得神通如大目揵连，譬如甘蔗、竹苇、稻麻、丛林。是诸声闻以诸正勤，迅速势力神通变化显现之时，欲比如来神通变化，百分、千分、百千万分不及其一，拘胝分、百拘胝分、千拘胝分、百千拘胝分不及其一，如是僧佉分、迦罗分、伽拏那分、沤波摩分、优波尼商分不及其一。何以故？如来应正遍知，以得第一神通变化波罗蜜多故。
　　“复次，舍利子，假使如来以一芥子投之于地，彼声闻众以诸正勤，迅速势力神通变化大显现时，终不能动所投芥子如毛端许。何以故？如来应正遍知，以得第一神通变化故。又舍利子，且置三千大千世界。假使东方乃至如殑伽沙等世界中所有众生，如是十方殑伽沙等世界众生，若卵生、若胎生乃至非想非非想处，一切众生俱是声闻，成就第一神通变化，皆如尊者大目揵连。如是声闻以诸正勤，迅速势力神通变化大显现时，终不能动所投芥子如毛端许。何以故？如来以得第一波罗蜜神通波罗蜜多故。舍利子，是名如来具足如是大神通力，具足如是大威德力，具足如是大宗势力。”
　　尔时，薄伽梵复告长老舍利子言：“舍利子，汝颇曾闻风劫起时，世有大风，名僧伽多。彼风所吹，举此三千大千世界，苏迷卢山王、轮围山、大轮围山，及四大洲、八万少洲、大山大海，举离本处，高踰缮那，碎为末不？”
　　舍利子言：“我昔面于佛前，亲闻受持如是之事。”
　　佛言：“如是，如是。舍利子，又风灾起，更有大风，名僧伽多。彼风所吹，举此三千大千世界，并苏迷卢山、轮围山等，及诸大海，举高百踰缮那已，碎末为尘；或复举高二百踰缮那，或高四百、五百乃至举高千踰缮那，或高三千、四千踰缮那已，碎末为尘；乃至或高无量百千踰缮那已，碎末为尘。而此诸尘，随风散灭，了不可得，何况山石当有存者？此风又上，击散坏灭焰摩天宫，乃至诸尘散灭，何况宫殿当有存者？如是展转次第而上，击散坏灭睹史多天、乐变化天、他化自在天、魔罗众天、婆摩天、净光天、遍净天所有宫殿，乃至彼诸微尘，亦皆散灭，不可而得，何况宫殿墙壁而可存者？舍利子，假使如上大风卒起摧坏世界，即以此风吹如来衣，一毛端际尚不能动，何况衣角及全衣者？何以故？如来应正等觉，成就不可思议神通，不可思议威仪，不可思议妙行，不可思议大悲故。
　　“复次，舍利子，假使十方如殑伽河沙等世界，有如是等大风轮起，将欲吹坏此诸世界。尔时，如来以一指端，持此世界往至余处，或令风轮无力能吹，飒然还返。然于如来神通变化，及一切力无有退减。舍利子，如来神通，不可思议，难闻难信。唯有诸大菩萨摩诃萨，乃能信受谛奉，清净无惑无疑，倍复踊跃，深生欢喜，发希奇想。”
　　尔时，世尊欲重宣此义，而说颂曰：
　　“假使三界诸含灵，　一切变成声闻众，
　　尽得神通波罗蜜，　譬如尊者目揵连。
　　获大神通力如来，　以一芥子投于地，
　　一切声闻现神通，　未能摇转毛端量。
　　假使十方世界中，　所有殑伽河沙等，
　　吠岚僧伽大猛风，　吹碎如斯诸世界。
　　如是诸风大猛盛，　将吹一切智衣服，
　　尽其势力不能动，　乃至如一毛端量。
　　大牟尼尊以一毛，　能障彼风令不起，
　　佛具如斯大神力，　等彼虚空无边际。
　　“如是，舍利子，是名如来不可思议大神通力。菩萨摩诃萨，信受谛奉，清净无疑，倍复踊跃，深生欢喜，发希奇想。”
大宝积经卷第三十八唐三藏法师玄奘奉诏译
菩萨藏会第十二之四如来不思议性品第四之二
　　尔时，佛告舍利子：“云何菩萨摩诃萨，于如来不思议力，信受谛奉，清净无疑，倍复踊跃，深生欢喜，发希奇想？
　　“舍利子，诸佛如来俱足成就如是十力；由成就故，如来应正等觉，于大众中正师子吼，自称：‘我处大仙尊位，转大梵轮；一切世间所有沙门、婆罗门，若天、若魔、若梵等，不能如法而转。’舍利子，何等名为如来十力？所谓处非处智力、业报智力、种种界智力、种种解智力、种种根智力、一切遍行行智力、静虑解脱三摩地三摩钵底杂染清净智力、随念前世宿住作证智力、死生作证智力、漏尽作证智力。舍利子，如来成就如是十力故，乃至于大众中能转梵轮，一切世间所不能转。
　　“复次，舍利子，云何如来是处非处智力？舍利子，如来无上智力处非处者，所谓于是处如实知是处，于非处如实知非处。舍利子，何等为是处？何等为非处？”
