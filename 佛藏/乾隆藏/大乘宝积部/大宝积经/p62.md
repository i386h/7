<!-- { "loadSidebar": true } -->
　　“无边慧，复有无障碍门、无和合门，诸菩萨摩诃萨应随悟入。云何无障碍门、无和合门？谓虚空印印一切法。诸菩萨摩诃萨，应入无著印门，以空闲印印一切法。诸菩萨摩诃萨，应入无二印门，以寂静印印一切法。诸菩萨摩诃萨，应入止息印门，以无门印印一切法。诸菩萨摩诃萨，应入不动印门，以无处印印一切法。诸菩萨摩诃萨，应入无染印门，以性空印印一切法。诸菩萨摩诃萨，应入无得印门，以无相印印一切法。诸菩萨摩诃萨，应入善巧修习方便印门，以无愿印印一切法。诸菩萨摩诃萨，应入善寂静愿光明印门，以无贪印印一切法。诸菩萨摩诃萨，应入遍知分别如实印门，以无生印印一切法。诸菩萨摩诃萨，应入生正智见无生印门，以寂灭印印一切法。诸菩萨摩诃萨，应入离蕴印门，以尽相印印一切法。诸菩萨摩诃萨，应入生尽印门，以法界印印一切法。诸菩萨摩诃萨，应入显现法界善巧印门，以无念印印一切法。诸菩萨摩诃萨，应入实无分别平等印门，以离性印印一切法。诸菩萨摩诃萨，应入遍知一切自性印门，以涅槃印印一切法。诸菩萨摩诃萨，应入如实寂静顺灭印门。无边慧，是为诸菩萨摩诃萨于一切法无障碍门、不和合门，超过一切断常见门、无边际门、前后际门，以厌离故，寂灭故，止息故，清凉故。诸菩萨摩诃萨，于此一切法印之门随学随入。以善修行此诸法门，得一切法海印三昧。此三昧者，如实相应，能摄诸法善方便智。是故诸菩萨摩诃萨，于此印门，应善修习住一切法海印三昧，观一切法，而能出生无量无边大法光明。
　　“无边慧，譬如大海水，乃无量而无有能测其量者；一切诸法亦复如是，终无有能测其量者。又如大海，一切众流悉入其中；一切诸法入法印中，亦复如是，故名海印，印一切法，悉入诸法海印之中。于此印中，见一切法同于法印。又如大龙及诸龙众诸大身众，能有大海，能入大海，于彼大海以为住处；诸菩萨摩诃萨亦复如是，而于无量百千劫中，善修诸业，乃能入此三昧印门，于彼印门以为住处，为欲证得诸佛法故，善巧圆满一切智故，成就如是诸法印门。诸菩萨摩诃萨，精勤修学此法门时，则能修学一切法门；见诸法门在此门故，而能发起诸法光明，入于一切法海之中。是故此法，名一切法海印三昧。又如大海，是大珍宝积集之处；此三昧者亦复如是，是一切法及法善巧积集之处。
　　“无边慧，若有众生，为得无上佛之知见，于此三昧，若已求者、若当求者、若现求者，彼则能求一切法海圆满智慧。以是义故，我此法印付嘱于汝，汝于末世后五十岁正法灭时，以此法印印诸众生。为此法印而印之者，皆于阿耨多罗三藐三菩提得不退转，成就佛法，速诣道场，转无上轮，绍隆佛种，随顺住于一切智地，能于无上大般涅槃而般涅槃，令诸天人受持正法。无边慧，诸菩萨摩诃萨，若欲摄取如是无量殊胜功德，于此深法，精勤爱乐而无放逸。
　　“复次，无边慧，我念往昔过大无量阿僧祇劫，复倍是数，尔时有佛出现世间，号曰超过须弥光王如来、应供、正遍知、明行足、善逝、世间解、无上士、调御丈夫、天人师、佛世尊，劫名善住，国名悦意。时彼劫中，众生寿命不可限量，安隐丰饶，住众善法，是故彼劫名为善住。彼佛国界广博严饰，多诸美妙，见者和乐，悦意名香周流普遍，是故彼国名为悦意。时四洲中，三洲等量八万由旬。一一洲中有二万城，一一城量各十由旬。唯有阎浮一洲，广量俱胝由旬，有八万城。一一城量二十由旬，重楼表刹，垣墙周匝，种种衣树、种种味树、诸杂华树、宝多罗树而庄严之。国界安乐，人民充满。其中复有最大都城周百由旬，二万园苑而围绕之。诸园苑中，澄潭溯流处处盈注，华蕊甘实一一荣茂，名香普熏闻者欣悦，鸟兽和鸣其声雅亮。尔时，彼佛住一园中为众说法。
　　“无边慧，超过须弥光王如来寿十小劫；灭度之后，正法住世满一小劫。时，彼如来四会说法。一一法会，诸声闻众住学地者，各有五百俱胝那由他；诸阿罗汉及菩萨众，各有五十俱胝那由他。时，彼如来有二菩萨，一名勇猛军，二名勇猛力。是二菩萨，具足神通得无生忍，前白佛言：‘世尊，以何等法，成就菩萨摩诃萨一切诸法海印三昧？’时彼如来，以此句门广为宣说。说此法时，十千菩萨得无生忍。是二菩萨证一切法海印三昧，及证菩萨一切三昧。以证诸法海印三昧，及证菩萨诸三昧故，能于一切佛刹土中，现大神变，放大光明，出妙梵音，为诸众生演说正法，而能成熟八俱胝人趣于阿耨多罗三藐三菩提。时，彼如来即为授记：‘过一百劫，皆当证于阿耨多罗三藐三菩提。百劫之中于一一劫，供养承事五百如来。于彼如来中时正法、后时正法悉能受持，为诸众生作大饶益。一一劫中一心不乱，一一生处皆受化生，一一生中不退三昧，神变说法度诸众生。过百劫已，复值无边功德如来，供养亲近，善能游戏无量三昧神变解脱。是二菩萨于彼佛所，一名离忧，二名善住，能随如来转于法轮，教化无量无数众生令住三乘。时，彼如来复为授记：“我灭度后，离忧当证阿耨多罗三藐三菩提，号曰无边辩才如来。灭度之后，善住当证阿耨多罗三藐三菩提，号曰最胜光明如来。共寿一劫，刹土积集无量功德。”’是二菩萨，于如来前受斯决已，次第证于阿耨多罗三藐三菩提。
　　“无边慧，若诸菩萨摩诃萨，为一切法海印三昧，应生爱乐，起大精进不惜身命，以不放逸而修行之。”
　　时彼众中，复有菩萨摩诃萨，名曰慧义，即从坐起，前白佛言：“希有世尊！乃能为诸菩萨摩诃萨，得一切法智善巧故，及得如来一切智故，说一切法海印三昧。世尊，若得诸法海印三昧，决定当得诸法理趣善巧方便速诣道场，以此无边功德大海，而发趣于阿耨多罗三藐三菩提，常见诸佛，勤修正法，与僧同行，能消如来最上之供，超过声闻、缘觉之地。”
　　尔时，世尊告慧义菩萨摩诃萨言：“如是，如是，如汝所说。慧义，诸菩萨摩诃萨，得一切法海印三昧，则得无量殊胜功德。若住诸法海印三昧，能以诸法海印三昧善巧方便，决定趣于阿耨多罗三藐三菩提。
　　“慧义，譬如须弥山王众宝所成，出于大海，量高八万四千由旬，嶷然安住，最极光明；诸菩萨摩诃萨亦复如是，以此三昧善发趣故，出于一切法藏大海，映蔽一切世间天人，无上安住，最极光明。又如满月，众星围绕；诸菩萨摩诃萨亦复如是，能于一切世间天人大众之中，作大光明。
　　“慧义，汝观斯法，其谁于此不生爱乐，不起精进而为放逸？唯除下劣薄福众生。若诸众生有大智慧，而能成就此广大法。广大法者，具足功德，诸善丈夫之所摄取，如我所说。若能摄此广大法财，为诸天人之所侍卫，十方诸佛、诸大菩萨之所护念。”
　　尔时，世尊告无边慧菩萨摩诃萨言：“无边慧，诸菩萨摩诃萨，若于此法勤修学者，能为众生作大饶益，除一切疑，解一切结，舍诸习气，断诸随眠，超诸喜爱，渡诸有海，永灭黑闇，永离惊怖，速以善巧能知一切众生之心。”
　　尔时，世尊说是语已，放大光明。其光遍照无数世界，映夺一切日月光明。放斯光已，复告无边慧菩萨摩诃萨言：“无边慧，诸菩萨摩诃萨，若能勤修海印三昧，亦当如是现大神变，放大光明，大师子吼演说斯法，超过三界作大照明，如我今日而无异也。”
　　时，无边慧菩萨摩诃萨白佛言：“世尊，唯愿如来加持此法。于后末世，若有众生闻斯法名，当获无量无边功德！”
　　尔时，世尊为欲加持此法门故，又放光明。复以一指，遍动三千大千世界，令诸众生得大安乐。于时会中，天、龙、夜叉、乾闼婆、阿修罗、迦楼罗、紧那罗、摩睺罗伽，如是众等，散天妙华及天妙衣，天诸妓乐俱时而作。无量诸天手执天衣，摇裔翩翻满虚空中，同声唱言：“奇哉！奇哉！诸佛境界不可思议。若有受持此深法者，当知堪受一切众生恭敬作礼。”
　　尔时，世尊复告无边慧菩萨摩诃萨言：“无边慧，后末世时薄福众生，不得闻此甲胄庄严三昧庄严。若诸众生有善方便，摄大资粮，于后末世乃闻斯法。若于斯法勤修行者，则为三世诸佛世尊之所摄受。无边慧，于后末世大怖畏时，我此法门付嘱汝等。我于无数俱胝那由他劫，积集无上诸法宝藏，具足功德无边安乐，汝今皆得。一切苦蕴，汝今皆舍。汝以无边功德大海，而速趣于阿耨多罗三藐三菩提。”
　　尔时，无边慧菩萨摩诃萨，与五百菩萨摩诃萨及诸居士，贤护商主等而为上首，顶礼佛足，白言：“世尊，我随力能当持如来大菩提法，于后末世，为诸众生作大饶益。”
　　尔时，诸菩萨摩诃萨，各从坐起，以诸杂华散于如来，脱身妙衣持以供养，作如是言：“世尊，以此善根，我皆回向一切众生，愿诸众生悉得圆满菩提分法，成就如来一切法智。于后末世一切众生所有善根，愿皆成就。”
　　尔时，世尊为令一切菩萨摩诃萨生欢喜故，而说偈言：
　　“为诸众生故，当兴大饶益，
　　持我菩提法，法王师子吼。
　　于后末世中，若诸求法者，
　　闻斯广大法，一切获安乐。
　　如我之所说，若有见此乘，
　　闻斯契经法，得随其所乐。
　　若有智慧者，修习善方便，
　　闻斯最上法，身心大欢喜。
　　若在于此会，现前见我说，
　　得闻斯法已，善能爱乐者，
　　于后末世中，生汝大福聚，
　　无数无有量，广大无边际。
　　于后末世中，若能受持此，
　　法王所说法，为佛之摄受。
　　于后末世中，持我菩提法，
　　则为无量佛，最后持法者。”
　　尔时，世尊说此法已，无量菩萨得无生忍，无量众生成熟善根。无边慧菩萨摩诃萨，及诸菩萨摩诃萨，一切世间天、人、阿修罗等，闻佛所说，皆大欢喜，信受奉行。
大宝积经卷第二十六梁三藏法师曼陀罗奉诏译
法界体性无分别会第八之一
　　如是我闻：一时，佛在舍卫国祇陀林给孤独园，与大比丘八千人俱。菩萨摩诃萨万二千人，从无量佛土而来集会。复有三万二千天子，悉向大乘。
