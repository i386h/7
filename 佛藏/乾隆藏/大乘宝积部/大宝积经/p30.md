<!-- { "loadSidebar": true } -->
　　尔时，密迹金刚力士前白佛言：“唯然！大圣，我向所宣如来秘要，将无违失毁谤如来，傥不顺法？如来秘要甚为玄妙，广大无际，一切世间所不能信。下劣虽说如来秘要，心自忆之，如来至慧入我身中，非我威势圣猛之力。”
　　佛言：“如是，如密迹言，如来道慧所入至处，莫不蒙安。敢佛弟子班宣经典，皆承如来威神圣旨。以入如来空法之身，道慧玄妙靡不通达。所以者何？欲使众生奉承建立，如来圣旨宣柔顺义，未之有也！卿审真谛，承如来慧，得无所畏，今演斯法所云真谛，正谓此法。所以者何？所谓正谛，去来今佛普世布信，靡不笃乐。其行无上正真之道，假使班宣此经典要，如法不违，皆当成佛。若有闻说是如来秘要经法之典而信乐者，斯等之类，普世一切皆信敬之。设使有人，以顶若肩戴须弥山，在虚空中，是事当可。无德之士，不能堪任闻是经典，既闻不信不能爱乐，况复受持讽诵讲说？未之有也！若闻是经，受持讽诵，为他人说，前世宿本以曾供养无央数亿百千兆载诸佛世尊。斯等正士植众德本，志存大乘受决无疑，何况至真能奉行者！”
　　尔时，寂意菩萨前白佛言：“唯然！大圣，所云寂然憺怕之义，为何谓也？”
　　佛告寂意：“所云寂然憺怕义者，谓消尘劳，憺怕众秽。以消尘劳，尔乃名曰去于贪欲众想希望；以去欲想，便无所思；以无所思，便不著界；以不著界，便无报应因缘之对；以无报应因缘之对，便无无明所有恩爱；以消无明所有恩爱，便消吾我；以无吾我，便消名色；以无名色，便消断灭计常之业；以无断灭计常之业，便消贪身。”
　　佛告寂意：“诸因缘报，随于诸见颠倒之业，便成尘劳，皆由贪身而生斯患。以无贪身，便舍诸见六十二疑；以无贪身，便寂众缘；以无贪身，一切贪欲自然憺怕；以无贪身，一切诸愿寂然消灭。犹如，寂意，拔树根株，茎节枝叶华实一时并除，永无有树。行者如是，以消贪身，便无诸见六十二疑；以无贪身，皆去一切诸所受法、五阴、六入尘劳之患；以无贪身，无有五阴尘劳诸患。”
　　“唯然！大圣，不断贪身故有吾我。”
　　佛告寂意：“住吾我故不断贪身，住人、寿命故不断贪著。其所见者不住内外，诸见无处，一切所至永无所见，以无所住见慧无所住，是则名曰断贪身见。贪身悉空以能解空，柔顺法忍不受彼见，己身无想悉无所行，无生无起亦无所兴，乃名之曰柔顺法忍，不受诸见是断贪身。
　　“寂意，欲知若不贪身，解脱身无身。何谓无身？身四大成，本亦无名，以了是者意解虚伪，故曰不真而不可得，皆由不真妄想而兴。若无所求，不怀妄想，不迷不惑，不作不住；若无所住，则无瞋诤；其无瞋诤乃曰寂然，为行憺怕。何所消灭名曰寂然？消众因缘乃曰寂然。所以者何？从其因缘令心炽然，以无因缘则无炽然。犹如，寂意，从其缘对而生有火，两木相揩因火燃炽，无对无火则不燃炽。如是，寂意，从其缘对令心燃炽，以无缘对则不燃炽。
　　“又彼寂意，菩萨大士以权方便，晓了随时消寂因缘，而不消灭众德根本；不兴尘劳因缘之对，兴发诸乱诸度无极；弃舍魔事众邪之业，不舍诸佛道行缘业；舍因泥洹，不舍道业三十七品；心不志乐声闻、缘觉，不舍菩萨至真道意；用观空无，以兴大哀，察众因缘；以无相缘宣讲至德，不以妄想失乎道心；以无愿缘厌于三界，因对诸对惟无生缘，不舍所生无犹豫缘。因诸所行，修其德本，入道业行，是为菩萨权智入净逮得自在。无常缘哉，不厌生死而得自由，无所畏故。有苦缘哉，建立众生存灭度安，使得立故。无我缘哉，建立愍心安于众生，行大哀故。虚无缘哉，心得八正如来净身故。缘欲行哉，为诸贪爱病清净药故。颁宣其法哉，令心坚住故。缘瞋恚哉，使众怒行宣慈心药，志住无病故。缘愚冥哉，为众痴行施十二因缘药，治其心病使不动移故。等分缘哉，等于三事化众生行建立其心，讲无常药故。缘无欲哉，心以存立化开声闻故。离瞋恨哉，使心得立缘觉之乘故。离愚冥哉，开化其心立乎大乘故。色像缘哉，其心等住逮得如来像身故。缘音响哉，心以住在如来言声故。缘众香哉，心以存立如来戒勋故。缘众味哉，心以住存如来道味故。缘大人相哉，心行以住得庄严故。缘细滑哉，心以存立得于如来手足柔软故。缘经法哉，心以住在逮得如来无所生意故。缘布施哉，心以住在相好具足故。缘持戒哉，心以存在佛土严净故。缘忍辱哉，心以住在逮梵音响故。缘精进哉，心以存立度于众生故。缘禅思哉，心以住在兴大神通故。缘智慧哉，心以存立断众邪见六十二疑挂碍之因故。缘慈心哉，心以住在等志众生而不怀害故。缘愍哀哉，心以存立救济众生故。缘喜悦哉，心以住在好乐听法故。缘于护哉，心以存立弃舍众结危厄之患故。缘四恩哉，心以存在开导众生故。缘贪恚哉，心以存立一切所有训施众生故。缘犯恶哉，心以存立如来戒品清净行业故。缘诤秽哉，心以住在如来忍诤故。缘怨害哉，心以存立如来十力、四无所畏故。缘乱愦哉，心以住存逮佛三昧故。缘邪智哉，心以存立无所挂碍，智度无极具足众生故。缘下乘哉，心以住在积功累德志好大乘故。缘顺应哉，心以存立志和安然，不犯众恶，一切非宜故。缘恶趣哉，心以住在救护一切众生恶趣堕八难故。缘诸天哉，心以存立解诸合会皆当别离故。缘众人哉，心以住在一切妙善故。缘念佛哉，习见诸佛故。缘念法哉，心以存立奉行道法，舍无益宜故。缘念众哉，逮致便御不退转法故。缘施与哉，心以住在不舍众生故。缘禁戒哉，具足所愿故。缘念天哉，心以存立备悉功德一生补处故。缘身行哉，逮致佛身故。缘口言哉，心以住在致佛言教诸经典故。缘其心哉，心以存立获乎佛意故。缘有为哉，心以住在积功累德具足自剋故。缘无为哉，心以住在圣慧具足故。
　　“如是，寂意，不以无缘化至道乘，皆由缘心得至佛道，导一切智。若有菩萨，皆由缘故导一切智，是为菩萨善权方便，皆由见诸法，悉怀来导。犹如三千大千世界含受土地，十方众生、草木五谷、诸水河海、毛发之形，靡不苞之，一切咸仰而得生活。如是，寂意，一切众缘，皆由菩萨善权方便，行最第一众行之英，至一切智。犹如众色诸形貌皆有四大，菩萨如是执权方便，所造行缘皆至佛道。所以者何？一切众生所兴殃罪，为无反复。菩萨缘是行施度无极，辄能具成戒度无极。若人瞋恚，心怀毒害，于时菩萨行忍度无极，寻时充备进度无极。若见众生在于愦闹，不能安心，缘是菩萨行禅度无极，忽以具成智度无极。若有众生存在诸蔽，立冥冥室窈昧之厄，菩萨为断众缚挂碍众结之网。若有众生能勤修业，便为消除一切所著，有求咨嗟，稽首叹之，示其自师；喜诽谤者，亦随顺意，令不起心。若见勤苦被无数恼，菩萨则时为兴大哀；见在安者，则以大悦而救摄之。菩萨随时若见刚强难化之类，开训导示，兴发觉意，见仁和人。菩萨在彼修治至业，发起道心。若有众生力势，在缘菩萨则随兴显，将护证发意心。若有力士报应业行，菩萨寻顺摄取训诲，显起道意，是曰随缘而得自在。菩萨随顺善权方便晓了众生，应时宣法在报应力，志欲爱慕开化剖判，各使坦然，勤进大道圣慧，为论深远无逮之义。其存侧慧，广为敷演至真之道，渐为班宣示斯道因；解别章句，以一句法畅若干慧，乐寂然者因为分别。普观一切，好于观者，以观解脱三昧定意，讲说禁戒不可究竟。复为宣讲地狱、饿鬼、畜生，以闻其法，为解无常无救护事，使求道护。若有定意，为论慧度，慕在闲居，因行化之，静身口心。知限足者，显发智根圣贤之业，在于自大愚冥之思，当为宣布勤学博闻。好贪欲者，示其不净无益之患。喜于瞋恚，劝发慈心，不怀厄害。若存愚惑，显化其心，十二缘起生死之法。其存等分，为演无常、苦、空、非身。勤志色欲，各化不净。仁慈至无，解愚冥者，为诲瑕秽缘起事。或作诸见，因其决了空无之慧；其怀希望，演无想行；志存要誓，训以无愿。训慕诸盖，剖析诸阴，想如幻化，虚伪不真。贪著诸种，为了四大、十八诸种，犹如形影行照而现。其倚衰入，讲说诸入，内外十二皆非我有，犹梦所睹觉不知处。其依欲界，为人分别畅说一切万物皆归无常。若恃色界，敷演一切众行悉苦恼根。设怙无色界，宣布道教，一切诸法而无吾我。难化之人，常令勤习贤圣之法。易安化者，当为开示无极之辞。志存天人，欲往心懅，咨嗟戒品清净无垢。乐声闻乘，指示四谛苦习尽道。若慕缘觉乘，则为开示十二缘起以痴为本。觉大乘业，因其流布六度无极、四等四恩而训导之。初发心者，观其志性而训喻之，备悉众行不厌生死，示以无难令立不转。为不退转者，因分别说佛土清净。一生补处菩萨大人，显示至真佛树道场。如是，寂意，若有菩萨逮得自在，从其缘化所宣道法无有罪衅，以善言辞可悦众生。”
　　说是语时，有一万人发无上正真道意，五百菩萨皆悉逮得无所从生法忍。
　　时，彼众会有诸菩萨各心念言：“密迹金刚力士，久如当逮无上正真之道，为最正觉？得佛道时，所号为何？其佛国土，严净功勋，为何等类？诸菩萨众成就云何？”
　　尔时，世尊知众菩萨心念本末，寻时即笑。无央数亿百千光明从佛口出，照于十方无限世界，蔽日月光，盖魔宫殿；光还绕佛无央数匝，从顶上入。
　　时，寂意菩萨即从坐起，偏出右臂，叉手礼佛，以偈叹佛，而问笑意：
　　“巍巍犹紫金，妙光舍众垢，
　　意寂然坚住，如日在虚空。
　　其光大盛明，悉消诸幽冥，
　　今所以显现，人中尊宣之。
　　憺怕如莲华，生立淤泥中，
　　其茎根在水，稍长无垢秽。
　　功勋甚馨香，意念转广远，
　　唯安住说之，何故而欣然？
　　其意慧永安，寂然以柔和，
　　慈愍日增益，消除众垢秽。
　　以智慧光明，蠲去诸闇冥，
　　安住如莲华，弃舍众狐疑。
　　加哀修道场，奉行得自在，
　　口面演光明，干竭众爱欲。
　　开化于众生，令其眼清净，
　　安住消逆贼，除去众瑕疵。
　　晓了生死无，众生之性行，
　　以训觉所有，诸天世间人。
　　一切普众会，观大圣颜貌，
　　今所笑现义，唯为分别说。”
　　佛告寂意菩萨：“见密迹金刚力士乎？”
　　白曰：“已见，世尊。”
