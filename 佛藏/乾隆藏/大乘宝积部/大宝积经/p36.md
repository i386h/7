<!-- { "loadSidebar": true } -->
　　天子答曰：“又族姓子，于此诸法无真究竟可得处所也，咨嗟功勋。又族姓子，其无色、无有像、无形貌，如是行者咨嗟功勋，无能畅尽。”
　　于是贤王天子前白佛言：“一切诸法不可受取，亦无吾我而无所属，以是之故不可授人，亦不可夺。唯然！大圣，若使有人修行乐是，当行平等；若勤奉行修平等训，斯逮法门。
　　“犹如，世尊，现此大地土在水上，水在风上。假使地种斯土处所周布天下，设使有人穿凿其地，出去尘土，极其功力乃致水耳！不置远去，以水给渴。如来圣慧普入一切众生性行，如来脱者，随向法门而修精进，从是方便致大慧光。其精进者不见侵欺，犹如去土穿地大深因得其水。若复有人于如来世奉行精进，是兴大慧光明。是故，世尊，若族姓子及族姓女，欲求佛道常行精进。以何精进？当以用是，于诸法门而诣法门。
　　“犹如，世尊，从生而盲，又其男子初不见色。假使有人不行精进，则名愚闇盲冥之侣，不见诸法所生本末。犹如，世尊，有目之士蒙光有见，不有光出冥夜无睹；外仙天眼亦复如是，离于善友无所开化，不晓诸观见所受法。犹如天眼，若有男子有自然慧，不用光明以成就眼，以有大智德其行如是。
　　“犹如，世尊，旷野飞鸟游广泽地，不见空野有所增损；一切菩萨精进所行如是，不见佛道有所增损，一切菩萨入道品法。
　　“犹如，世尊，其彼雪山雨雪生长树木，不为诸风所见灾害；菩萨如是随时应行，生慧光明照于一切，不于众生有所计数，所游居处无所忘失也。
　　“犹如，世尊，转轮圣王生种姓家，七宝则现。何谓为七？一曰、紫金轮有千辐；二曰、白象有六牙；三曰、绀色神马，乌头朱髦；四曰、明月化珠八角；五曰、玉女后口优钵香，身栴檀香；六曰、主藏圣臣；七曰、主兵大将军御四域兵。如是，大圣，菩萨大士以七宝现于世时，自然道宝现于世间。何谓为七？一曰施度无极宝，戒、忍、精进、一心、智慧、善权方便度无极宝，出现于世度济一切。犹如转轮圣王游四方域，不可计人民有若干念；菩萨如是，以四恩法救摄众生，不想众生有若干品，解之本无。犹如转轮圣王所举事业，坐于正座无斗诤者，无理曲直，众民自然而顺其命；菩萨如是处佛法座，无斗诤者何所从来，魔诸官属虽抱恶意自然为降。
　　“犹如于此三千大千世界前，第一立铁围、大铁围山、须弥山王；如是，大圣，学者菩萨如是，先建大乘，次立大哀，志性仁和最住无极。譬如日初出时，其大光明先照铁围、大铁围山、须弥山王，乃照其余；菩萨如是，演慧日明普曜三界，以仁和心先照众生，大乘光明去三毒之冥皆得神通。
　　“犹如，世尊，一切诸树郡国县邑乐依于地，一切所生百谷草木皆悉仰地，所生万物而得自在；菩萨如是，一切德本悉因道心，长育圣慧而成正觉也。”
　　尔时，世尊赞贤王菩萨曰：“善哉！善哉！仁族姓子，解引其譬，说功勋业，快乃如是！又族姓子，如众生界及与法界，逮得总持菩萨圣慧亦复如是，一切万物皆归无常，引喻说相皆能堪任；取要言之，未曾患厌亦复如是，悉能敷演其所说者。所以者何？皆无口辞，亦无所说。若有菩萨未得总持，无有言教所造因缘。又其菩萨无有挂碍，不兴辩才。其余声闻无此辩才，不思观本乃为说法。所以者何？此菩萨众得无碍辩，言不可尽，无有阴蔽，无闲无休，分别辩才，诸佛尊前说经法，不怯无弱。菩萨如是，佛所建立逮总持门故有所说，不怀怯劣菩萨如是得三无碍。何谓为三？一曰、总持无所挂碍，二曰、辩才无所挂碍，三曰、道法无所挂碍。是为三。复有三事，得入清净业。何谓为三？一曰、自然清净，二曰、本无清净，三曰、本际清净。是为三。复有三事，得入无尽矣。何谓为三？一曰、经法不可穷尽，二曰、文字之义而不可尽，三曰、所宣训诲而不可尽。是为三。又复得入三无住处。何谓为三？一曰、圣慧而无住处，二曰、言辞文饰亦无住处，三曰、所修建立亦无住处。是为三。又复逮得三卒决对。何谓为三？一曰、应讥宣慧，二曰、寻发辩才，三曰、应时智慧。是为三。复有三疾得归慧。何谓为三？一曰、决疑令无余结，二曰、断犹豫使无沉吟，三曰、可悦一切众生心意。是为三。”
　　说是语时，八千菩萨逮得总持。
　　于是密迹金刚力士前白佛言：“愿佛世尊建立法典，然后如来灭度之时，最后末世遍布天下阎浮利地，使得久存令不灭尽。”
　　尔时，世尊周观四方，观察已竟，时说颂曰：
　　“降根自然胜，寂根无所害，
　　无本断其无，伏魔兵众党。
　　解脱解清净，无恐解所畏，
　　舍弃于重檐，医神咒上师。
　　降制外异学，以法而救摄，
　　护于行法者，神咒佛所说。
　　无我以除我，其义宜以度，
　　斯于四天王，说无泽之句。
　　勇持章句勋，净复净正等，
　　梵天释天帝，作是如此乘。
　　慈氏彼通忍，以观哀所察，
　　爱敬睹梵天，此者无所犯。
　　旷野离空旷，无根法曰净，
　　降伏魔官属，故说此神咒。
　　人中尊建立，是经善义辞，
　　尔时普流布，随器能受者。
　　以说此咒术，其地则大动，
　　诸魔皆悉来，各口宣是言。
　　用言护头首，是曰为法师，
　　若手得斯经，归逮佛所说。”
　　尔时，佛告密迹金刚力士：“以建立竟是经典要，今建立是无能乱者。所以者何？佛忆识念过去世时，有佛名宝月，兴出于世，如来、至真、等正觉、明行成、为善逝、世间解、无上士、道法御、天人师，号佛世尊，世界曰无悦。其佛世时，有二比丘而为法师：一名、智寂，二名、持至诚。威神变化高德无极，大尊巍巍，受彼如来是章句咒而奉持之。如来灭度之后半劫持法，其彼三千大千世界百千亿魔，皆见开化，承无上正真之道。密迹，欲知尔时二比丘为法师者，岂异人乎？莫造斯观！所以者何？其法寂者，则我身是也；持至诚法师比丘者，则密迹金刚力士是也。此诸章句令是经法，多所饶益成护正法。”
　　彼时，世尊观于四面一切众会，而口宣言：“汝等正士，为能堪任，于斯如来，从无数劫亿百千垓，积功累德总持无上正真之道，以持拥护无所挂碍！从是以来至今蒙济，去来今佛之所由生。”
　　于是菩萨众会之中，三万二千菩萨即从坐起叉手而住，稽首礼佛，说是偈言：
　　“弃其身寿命，思惟好寂然，
　　受持是经法，世护之所叹。
　　其是经如药，疗治一切病，
　　受持所言教，发生世尊意。”
　　尔时，贤王天子之等五百天子，说是偈言：
　　“用一切众生，以故想积德，
　　受持是经典，最胜特深妙。”
　　于是密迹金刚力士，时说颂曰：
　　“是议无文字，而反宣文字，
　　人中尊所作，班宣我当持。”　
　　尔时，世尊告释氏梵天：“如来有三不可限量无上供养，德无有极。何谓为三？一曰、至心仁和发其道心，二曰、以发道心护于正法，三曰、如所闻法为人解说。身行如是，是为至不可计德。梵天当知，如来以是三事，积累功勋，假使其寿住世一劫，广分别说不能究畅。是故，梵天，当以随顺恭敬奉事如来至真，是为三事。梵天，供养如来，受四句颂，是去来今佛世尊之所说法，受而拥护。所以者何？诸佛世尊皆从是法生，故当供法。供法不用衣食，以法供养，诸养中尊，为上、为长、为无俦匹、为无等伦。是故，梵天，当以正法而相供养，是养真谛无以衣食。”
　　佛自忆念：“梵天王，过去曾生为王太子，名曰意行，生于王家，以是见教，谛乐道法。时卧梦中，闻是四句颂，本行放逸无脱路，以众生故志于道心，在山空闲随顺念，无所贪受本悉安。”
　　佛语梵天：“彼时闻是颂教，从梦中觉，思惟了了，惟是忻然大悦，心中解畅，即时以偈而叹颂曰：
　　“‘快哉安上乐，得法藏无尽，
　　　当充满众生，诸贫天人民。’”　
　　佛告善安大梵天：“时王大子得安谛藏，晓文字无，心自念言：‘以是偈义，充满众生贫匮之人。’往语父母：‘宁有金、银、琉璃、水精、砗磲、玛瑙、明珠藏乎？欲济穷乏，以是欢喜。’父母报言：‘一切财业非是真宝，五家——水火盗贼、怨家、债主、县官、恶子分耳！博闻之慧，无衣食求，甚为难得！’父母言善，如子所志，便取广施与诸乏者。了三界空，令得难致无尽之慧。以故，梵天，闻是一四句偈，化八千人劝入道意，无数众生当生天上。以故，梵天，其有受是深妙之法，持讽诵读为人广说，闻之欢喜若奉行，是德不可量，逮无极藏。
　　“假使，梵天，行大乘业有三事法，多益菩萨。何谓为三？一曰、闻行得立，受之无厌；二曰、以闻建立，以行为要，守口第一，不以害心加于众生；三曰、不舍大哀。是为三。以故，梵天，益于众生，当加劝助是经典要。复有二事，所造行愿无所忘失。何谓为二？一曰、佛初成道，劝助如来使转法轮；二曰、梵天，当劝助是贤劫中，当来具千如来至真等正觉，使转法轮，令化出家众人作菩萨行。如佛世尊为自在法王，善教训诲少有能及，难逮如是。以故，梵天，如是比像，多所亲立一切众人，除老病死至无为业。于色无著，以解了是，能忍众苦，忍无所求。主诸天人造立三忍，执持正法，受讽诵读，是乃甚难。受是经者，当作是观！受我身亿百千垓劫，修清净行严净佛土，拥护正法，疾成正觉。”
　　佛告贤者阿难：“受是经典持讽诵读，为他人说。”
　　阿难曰：“诺！当受持之，令其坚固。”
　　佛言：“阿难，勿持是法授非法器，莫得授与诸恶知友；当施善友慕乐学者，授是经法，常当奉护。阿难，是经不归非法，当归应器，能奉行法，常慈心众。又是经者，无有妄想，瑞应现前，精进所致。行是经典，有是福报。”
　　阿难白曰：“当受是经，承佛威神，常令普流。若受是法，承佛威神，其光远照，是等不随无器之业。又是经者，所号为何？云何奉行？”
　　佛言：“是经名曰《佛所训诲》。阿难，又有号曰《密迹金刚力士所宣布义》，当持奉行。又名《如来功勋报应》，当奉持之。又复名曰《如来秘要经法之品》，为他分别无冀养心，归于无量功德而顺法律，当奉持之。所以者何？若有奉持是经法者，令以佛眼普见佛土及十方国，从地以上高至三十三天思想天，满中七宝百种众膳，贡施如来。若有受是经学持奉行，以无冀养为他人说，是德最多。又以衣食供养是经典要，宣如来德，得福无量不可为喻。”
