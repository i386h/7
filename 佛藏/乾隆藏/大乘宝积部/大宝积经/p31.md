<!-- { "loadSidebar": true } -->
　　佛言：“是密迹金刚力士，已当供养贤劫诸如来众，将护正经，受而持之，道利开益无量众生。从是没已，生阿閦佛土，在妙乐世以生彼土。其阿閦佛，为诸菩萨宣千八百印，皆当逮是，归于道义，往返周回。然后来世，见不可计无数如来，稽首自归，净修梵行。然后来世，过此劫数积累德本，逮致无上正真之道，成最正觉，以得至佛，号金刚步，出现于世，如来、至真、等正觉、明行成、为善逝、世间解、无上士、道法御、天人师，号佛世尊。世界曰普净，劫曰严净。
　　“又彼寂意，普净世界神妙丰炽安隐，五谷卒贱，自然无价；众民滋盛，天人甚多；合以七宝，金、银、琉璃、水精、砗磲、玛瑙、珊瑚、真珠，以成佛土城；有八交道平等若掌；其地柔软如天綩綖；如兜率天被服、食饮、宫殿、屋宅、园观、浴池、校露、楼阁，其佛国土巍巍如是。诸天人民自然显发，如天妓乐，悬诸彩幡，竖好幢盖，烧众名香，雨宝众华遍散其土；上虚空中罗列众盖，和雅妓乐。其佛国土无有恶趣三苦之毒，亦无八难不闲之处；所有诸业如兜率天，被服、饮食、宫殿、园观、校露、楼阁等无有异，天人不别。诸天人民皆慕微妙，唯志佛道。又其佛土无有二乘，无有声闻、缘觉之名，纯诸菩萨，其如来尊宣不退转菩萨大法。其金刚步世尊，诸菩萨众不可称计，无能限量，亿百千载。其佛国土无有恶姓疽嫉之行，无有毁戒堕邪见者。此国土人皆至究竟，好慕佛法，无有盲聋、喑哑、瘿瘇，性行和雅，悉二十八相庄严其身。
　　“又其如来现在世时，寿八小劫。其诸天人临欲寿终，如来至真常为讲法，演身光明，皆照三千大千世界。时诸天人蒙斯光明，悉决众疑，叹法随佛，各心念言：‘当往诣佛咨受经典。’或以己身神足之力往诣佛所，或有学人承佛圣旨往诣佛所。佛住虚空去地百千仞，在其世界于四衢路周一大座，告于十方可悦一切诸来众会以如来辞，为诸菩萨敷演经道，唯宣大乘无极大道。其佛国土无有一人违逆世尊教，亦无诽谤、骂詈、毁辱者。一切众生诸根明利，其慧通达。土无君王，唯佛世尊以为法王。其土人民无有吾我，无受业处，悉无我所，不主田宅。诸天人民，皆悉如是。
　　“其金刚步如来至真，所欲受食，以愍伤故，先宿晡时现佛身像，著衣持钵住其门前。其家则知，便心念言：‘佛愍念我，欲就我食。’即夜庄严施设床座，清净布具，甘美供膳若干种味。明旦早往，日时以到，佛与圣众往入其舍，饮食毕讫，行澡水竟，佛为施家随时说经。其人逮得不退转法，当成无上正真道。已乃为说讫，佛从坐起还归精舍。若佛宴坐在于静室，时诸菩萨，各从本行所逮三昧，而自修已。如是，寂意，其佛世界功勋快善，无量巍巍殊特如是。土地严净，普平博好，快不可量。”
　　佛说是经法，授密迹金刚力士决时，应时会中二万人，皆发无上正真道意。诸来会者各各心念：“愿生其土！”佛即记说：“金刚步成佛道时，诸愿见者皆生彼土。其佛授决，亦皆当成无上正真之道，为最正觉。”
　　尔时，密迹金刚力士，从佛闻斯所授决已，欢喜踊跃，以持金刚投之虚空。适投空中，应时三千大千佛土六返震动，光照十方，天雨众华纷纷如雪，箜篌乐器不鼓自鸣。一切众会各在右手，自然有华香若干种品，幢盖众饰各执持行。
　　于时，密迹金刚力士，以宝华香、幢盖、缯幡，周匝绕佛，以偈叹曰：
　　“广法普自在，法藏不可尽，
　　晓了分别法，导利益众生。
　　以付授我义，常乐以法施，
　　极奉行正法，住道愿自归。
　　智慧能清净，明了所行业，
　　其名闻三世，功勋度无极。
　　其智通三处，能仁无所著，
　　以度众挂碍，班宣快济厄。
　　清净犹月净，颜貌甚鲜明，
　　斯曜极远照，喻于日火光。
　　其音殊妙好，和声喻梵天，
　　宣布于愍哀，稽首众生宝。
　　自显现其身，示有形寿命，
　　唯愿班宣法，演布文字音。
　　虽讲说经法，亦无有法想；
　　度脱于众生，亦无有人想。
　　世尊所开化，谁能报佛恩？
　　设一切众生，积行无量劫，
　　唯启受佛教，志不在余业，
　　己身能奉行，复化他人众。”　
　　于时，密迹金刚力士，绕佛众会竟七匝已，手执众华及与宝盖，供上散佛。适供散佛，应时四天下一切方域，自然化生若干品华，庄严校饰八重交道、八味池水，承佛威神靡不周遍，巍巍难限。
　　尔时，寂意菩萨问密迹金刚力士：“如来以授仁者道决。”
　　答曰：“族姓子，以见授决，所受道决自然如梦。”
　　又问：“仁者受决，为何所逮？”
　　答曰：“族姓子，所受决者为无所逮。”
　　又问：“何所不逮？”
　　答曰：“不逮吾我，不得人、寿命，不得五阴、六衰、四大，不见现世度世之业，不逮诸罪及与不罪、无漏不漏、尘劳瞋恨、有为无为、生死无为。悉不逮是，此族姓子，乃曰受决。”
　　寂意又问：“设无所逮，谁为受决？”
　　答曰：“无所逮者，乃曰为逮。”
　　又问：“若无吾我，谁为受决？谁授决者？”
　　答曰：“其有受决及授决者，适俱平等，本际无二。”
　　又问密迹：“若无本际，彼谁受决？”
　　答曰：“本际无生，亦无所灭，无有二际，以是本际今日受决。”
　　又问：“住何本际而受决也？”
　　“住于自然，无二本际，无我本际，无人、寿命。住于自然，乃曰受决。”
　　又问：“吾我本际，住在何所？”
　　答曰：“如来所住。”
　　又问：“无所识知，为何所知？”
　　答曰：“其所识知，为无所知。”又曰：“若无所告语，为无所语。”
　　又问：“设无所语，为何所教？”
　　答曰：“教无所教。”
　　又问：“何谓教无所教？”
　　答曰：“一切诸法悉无所教。”
　　又问：“说无所教，云何知之？”
　　答曰：“设无所教，所知若斯。”
　　又问：“云何教所知？”
　　答曰：“不问所知。”
　　又问：“云何不问所知？”
　　答曰：“识无放逸。”
　　又问：“何谓识无放逸？”
　　答曰：“自归要谊。”
　　又问：“何谓自归要谊？”
　　答曰：“不见无谊。”
　　又问：“何谓不见无谊？”
　　答曰：“不以于谊，亦非无谊，乃曰为谊。”
　　又问：“何谓不以于谊，亦非无谊，乃曰谊乎？”
　　答曰：“其不以谊，亦非无谊，彼则进谊。”
　　又问：“若以无谊，不成法义乎？”
　　答曰：“其法义者，云何义乎？所以者何？其趣义者则为非法，不成为法。”
　　又问：“何谓为法？”
　　答曰：“法无音响，乃曰为法。”
　　又问：“法无音响，何谓为法？”
　　答曰：“其于彼法无有文字，乃曰为法。其无所得，彼法无音，无有言词。”
　　又问密迹：“何谓所逮？”
　　答曰：“族姓子，如所可逮，是乃名曰一切无逮，离于所得。”
　　又问密迹：“是曰我所逮得如来，其习诸法乃能逮得。”又问：“岂能寂然吾我之心！一切所宣智慧之明，因其文字宣如来业，不以无逮，不以当逮。”又问：“其所逮者，何所不可？”
　　答曰：“口之所说，为不可也。”
　　又问：“口之所说，心倚文字，则为不可。”又问：“何谓为可？”
　　答曰：“其无所逮，彼无所教；其无所教知则不自知，不知他人；其不自知，不知他人，乃曰为可。”
　　又问：“不可谁为是本？可谁为是本？”
　　答曰：“所受是本。”
　　又问：“所受谁是其本？”
　　答曰：“所倚为本。”
　　又问：“所倚谁是其本？”
　　答曰：“虚伪妄想即是其本。”
　　又问：“虚伪妄想谁是其本？”
　　答曰：“虚伪妄想，尘劳是本。”
　　又问：“虚伪妄想尘劳何所是本？”
　　答曰：“慕著是本。”
　　又问：“慕著何所是本？”
　　答曰：“色、声、香、味、细滑所著是本。”
　　又问：“何所著本？”
　　答曰：“恩爱结集是曰著本。于是诸著而无所慕，乃曰无著。是为，寂意，诸恩爱结求于所著，永无所著，诸佛世尊为班宣法。”
　　重说是法，授密迹金刚力士决时，五百比丘众漏尽意解，二百菩萨得无所从生法忍。
大宝积经卷第十三西晋三藏法师竺法护译
密迹金刚力士会第三之六
　　于是密迹金刚力士，所愿已备，得受佛决，所望已毕，欣然大悦，叉手白佛言：“唯佛大圣，就我旷野之界，鬼王国土，在密迹宫舍，七日受请。诸菩萨等及大声闻，唯见垂愍，顾意不忽。当于佛所在，于旷野鬼王土地，在于鄙舍，垂意小食，化鬼神、众妖魅、反足之物、揵沓和、摩休勒，及余所居众生，见如来尊，听闻斯经法，长夜安隐，无有众患，一定无难，便当弃捐瞋恚毒害，无怀逆心。其四天王一切眷属，游在旷野鬼神王界，若见如来，闻所说法，常获安和，不遭危难。”时佛默然，受密迹请七日供养，用愍念故，并欲开化无数众生使植德本。
　　尔时，密迹见佛默然以受其请，欢喜踊跃，稽首佛足，右绕三匝，礼退而去，忽然不现，还旷野国，因归其宫。时，密迹力士心自念言：“当为大圣庄严宫殿，欲行天人、色行天人，得未曾有！十方世界诸菩萨等，皆当欢喜！”心自念言：“吾忆识念，往故一时，夜怀志愿，所尊道法不可思议，今亦当然。”即时三昧正受，宣不可限。彼时高座无央数亿百千兆载师子众座自然普现，以宝作脚及奇珍栏楯，以百千天衣而布其上。清净妙华、真珠、璎珞在八交道，以宝莲华覆盖其上。适三昧正受，东方去是恒河沙佛国，有世界名无量宝德净，佛号净王，当致彼净王如来所，庄严净师子之座，欲授万菩萨决。其佛国土所见严净，越无央数诸天人民所有严净。“我今宁可往彼佛土庄严高座。”
　　尔时，密迹力士以净宝王三昧正受，适三昧已，自然庄严现好高座，高广好净，如无量宝德净佛土师子高座等无有异，忽然以至在于旷野鬼神界土。所施高座巍巍如是，甚高广长东西二千四百八十里，南北千二百八十里。绀琉璃、水精、砗磲为地，吉祥藏宝、无量名香杂香熏之，竖立无数众宝香炉烧殊妙香，散诸天华若干品物，极好巍巍光色暐晔，可悦人心安和其身。从心应时，行菩萨法不失其节；功勋无际，所叹妙德而无崖底。又其高座所化自然，有亿百千垓不可计数诸师子座，以宝为脚，宝为栏楯，无数天衣而布其上。诸宝莲华净珠校露立八交道，以用众宝而布其上，建在地上一切普具。
