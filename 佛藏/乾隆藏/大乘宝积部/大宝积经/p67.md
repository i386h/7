<!-- { "loadSidebar": true } -->
　　“善男子，云何菩萨摩诃萨行成就？善男子，菩萨摩诃萨行成就故，剃除须发，被正法服，舍家出家。既出家已，修学菩萨戒行等事，修学声闻戒行等事，修学缘觉戒行等事。修菩萨如是学已，身口意等恶业悉灭。何者名为身不善业？所谓杀生、偷盗、邪淫，瓦石刀杖欺掷他人，伤手足等，若来若去行欺凌事。善男子，如是等名身不善业。善男子，何者名为口不善业？所谓妄言、绮语、两舌、恶口，不善言说，诽谤正法甚深经典，说诸和尚、阿阇梨等住正法者所有过短，如是等名口不善业。善男子，何者名为意不善业？所谓姤吝邪见、增上妒吝，乐利、乐称、乐亲爱等，家慢、色慢、恃少壮慢、恃无病慢、恃寿命慢、恃多闻慢、恃修行慢，欲觉、害觉、瞋恼觉等，及国土觉、衣服等觉，著处、著乘、著敷具等，著饮、著食及著儿女，犁牛耕种诸所作等，忧奴、忧婢、忧诸作者，谷帛库藏诸财物等。彼菩萨如是著已，于向所说种种事中若失一事，其心则生忧悲苦恼。彼菩萨以爱润心，是故生于后有芽心。善男子，略说意业犹如轮转，如是名为意不善业。彼菩萨离身等业，于和尚所起于尊想，于阿阇梨起和尚想，于余若老若少起止恭敬。彼菩萨在于独处作是思惟：‘我不应尔！我已起度一切众生、救一切众生心，令一切众生住正定行中。’彼菩萨作是思惟：‘我今自身不调诸根，不勤修行，不覆诸根，不调诸根。’彼菩萨作是思惟：‘今我已作如是修行。是诸众生既见我已，心即调伏随顺我教，诸佛欢喜，及诸天、龙、乾闼婆等悉皆欢喜。’善男子，如是等行名菩萨惭。彼菩萨作是思惟：‘勿令若道若俗，于我若身、若口、若意等业诸威仪中，诃责我者，所谓毁坏戒行，或作见行，或作行行，或行邪命。’彼行菩萨如是惭已，日夜系心观察戒行；观戒行已，无诸忧悔，离诸障碍。菩萨如是正修行已，于诸如来正法之中而修诸行。善男子，如是等行名菩萨愧。善男子，菩萨摩诃萨成就如是行，名为行成就。”
　　尔时，世尊为显此义，偈重说言：
　　“行为增上乘，诸佛缘觉等，
　　是故智者修，彼等微妙事。
　　菩萨大名称，无畏行成就，
　　是故证菩提，诸佛本所说。
　　“善男子，云何菩萨摩诃萨性成就？善男子，菩萨摩诃萨性自少欲、少瞋、少痴，不吝、不涩、不粗犷、不我慢、不卒暴，调和柔软，善言软语，易共同止。彼菩萨于一切上胜供养，如心行施，所有诸事、衣服、饮食分舍与他；如是施已，即生欢喜遍满身心，如是乃至舍上身分。善男子，彼菩萨行如是行，若见如来、若见声闻，见已即生欢喜之心。善男子，菩萨摩诃萨成就如是法，名为性成就。”
　　尔时，世尊为显此义，偈重说言：
　　“相烟即知火，见鸳鸯知水，
　　异相知菩萨，菩萨大智慧。
　　不涩不恼众，舍诸谄曲行，
　　善信众生故，是名菩萨性。
　　“善男子，云何菩萨摩诃萨乐菩提心？善男子，菩萨摩诃萨，以有菩提相故发菩提心；未发菩提心时，或诸如来、或诸声闻，劝发菩提心。善男子，此是菩萨初发菩提心相。善男子，彼菩萨闻有菩提，闻菩提心有大功德，闻发阿耨多罗三藐三菩提心，此是菩萨第二发菩提心相。善男子，彼菩萨见诸众生，无主无亲，无救无护，无能度之令至彼岸。菩萨即为彼诸众生，起慈悲心而作是言：‘我当于彼无主无亲、无救无护诸众生等而作救护。为彼因缘故，发阿耨多罗三藐三菩提心。’此是菩萨第三发菩提心相。善男子，彼菩萨以见如来相具足身，生欢喜心，生勇悦心，心生欢喜，以是因缘故发阿耨多罗三藐三菩提心，此是菩萨第四发菩提心相。
　　“善男子，彼菩萨为彼众生令得利益安隐乐故，修行布施、持戒、忍辱，修行精进、禅定、般若。善男子，云何菩萨修行布施？善男子，菩萨作是思惟：‘我当云何行于布施？’即生念言：‘须食施食，须饮施饮，须床敷者施与床敷，须衣服者施与衣服，指环、臂钏、若宝冠等，所须之物皆施与之。’善男子，菩萨乃至割自身肉施于众生，如是行施愿取阿耨多罗三藐三菩提，而不取著受者财物，不住事等，是名菩萨修行布施。善男子，菩萨云何修持于戒？善男子，彼菩萨先自调顺身业、调顺口业、调顺意业，菩萨所有自身恶业一切舍离，所有口恶业一切舍离，所有意恶业一切舍离，持戒不缺不漏不杂。菩萨如是持禁戒已，回向阿耨多罗三藐三菩提，而心终不取著于戒，是名菩萨修持于戒。善男子，云何菩萨修行忍辱？善男子，菩萨为闻若道若俗，乃至毁骂，闻说其恶，若打系闭，若截手足，皆能忍受，为彼前人起忍辱心。菩萨如是修行忍已，回向阿耨多罗三藐三菩提，不以彼忍而起慢心，是名菩萨修行忍辱。善男子，菩萨云何修行精进？善男子，菩萨作是思惟：‘如虚空界无量无边，众生界亦无量无边。唯我一人独无等侣，令入无余涅槃界中。’如是菩萨为彼因缘发精进行，初持自身，持身行已观受心法；如是正观受心法已，行持心行。菩萨既行持心行已，次复修行见法等行。菩萨如是持心意已，为令未生恶不善法断不生故起欲勤精进，为令未生善法生故起欲勤精进。菩萨如是次复修行初如意足，如是修行第二、第三乃至第四如意足分，修如是行不起慢心。是名菩萨修行精进。善男子，菩萨云何修行禅定？善男子，菩萨不著欲故，不著灭故，不著离欲故，不著自身故，不著他身故，不著色、受、想、行、识，不著欲界，不著色界，不著空，不著无相、无愿，不著此世界，不著未来世界，而行布施，不依止施，不依止戒，不依止忍，不依止精进，不依止禅。如是修行禅定，回向阿耨多罗三藐三菩提，而不分别。是名菩萨修行禅定。善男子，菩萨云何修行般若？善男子，菩萨常作如是思惟而化众生，化众生已复作是念：‘我化无量无边众生界，令入无余涅槃界中，而无一众生入涅槃界者。何以故？如佛所说，一切诸法，无我、无众生、无命、无养育、无富伽罗。’如是修慧，而以彼慧回向阿耨多罗三藐三菩提，作如是愿而于智慧不生分别，是名菩萨修行般若。善男子，菩萨摩诃萨如是发菩提心，名为菩萨乐菩提心。”
　　尔时，世尊为显此义，偈重说言：
　　“犹如真宝珠，光明不舍离，
　　又如矿中金，治已转增明。
　　如是菩提性，转明菩提心，
　　二边清净已，魔所不得便。
　　“善男子，云何菩萨摩诃萨乐法？善男子，菩萨摩诃萨，性自乐法、喜法、润法，若见沙门、若婆罗门如法人已，随所有物而以奉上，若饮食等一切施与，乃至合掌生恭敬心；生恭敬已，从彼闻于未曾闻法。菩萨如是求正法已，如实修行。菩萨于彼持法法器，生于尊想，生和尚想、阿阇梨想，起如是意：‘我从昔来久失导师！’今忽遇之，生导师想。又作是念：‘我常缚在世间牢狱，无解、无救、无推访者。’今忽遇之，生推觅想。又作是念：‘我久远来睡于世间，愚痴盲目。忽于今者令我目开！’即起觉想，起开示想。又作是念：‘我久远来没深泥中，无拔济者。’今忽遇之，生拔济想。又作是念：‘我久远来失于导师引导众生。’今忽遇之，起导师想。又作是念：‘我久远来闭在世间贫苦难处，无救接者。’今忽遇之，是故即生救接者想。又作是念：‘我久远来遇难愈病，无有良医能疗治者。’今忽遇之，起良医想。又作是念：‘我久远来为贪欲火之所烧燃，未蒙云雨。’今忽遇之，是故即起大云雨想。菩萨如是为彼因缘，忍寒热等诸苦恼事，及诸众生能恼人者，若蚊虻等皆能忍之，亦能忍受饥渴等事，见乐众生不生著心。彼菩萨作如是念：‘我虽得受世间快乐。若我得闻一句法已，能成闻慧。’生闻慧想。菩萨以是乐法因缘故，行布施不生忧愁，乃至无有忧苦等事。菩萨如是远离一切忧苦等事，起如是心：‘我为得闻如来所说一句法故，乃至入于阿鼻地狱，寿命一劫，若百千劫无疲倦；无疲倦已，然修行一切种智，若有未得佛正法者，能令得之。’善男子，菩萨摩诃萨，如是乐法，名为菩萨乐法。”
　　尔时，世尊为显此义，偈重说言：
　　“大智求法者，所谓诸菩萨，
　　求法无厌足，以恭敬心故。
　　当求于正法，是名菩萨相，
　　闻已常忆持，复如法修行。
　　“善男子，云何菩萨摩诃萨观正法行？善男子，菩萨摩诃萨作如是观：一切法如幻，诳凡夫故；愚痴覆心，无正慧故；一切法虚妄如梦，以唯念故；一切法如水中月，非有事故；一切法如镜中像，无众生故；一切法如响，空声生故；一切法生灭，因缘成故；一切法不生，真如性故；一切法不灭，以无生故；一切法无作，以无作者故；一切法如虚空，以无染故；一切法寂静，体性无染故；一切法离垢，离一切垢故；一切法永灭，以本灭烦恼故；一切法无色，不可见故；一切法离心意意识，以无身故；一切法无住灭，一切阿梨耶故；一切法无求，离此彼亲爱故；一切法无著，离一切烦恼境界故；一切法如蛇，以无方便咒术力故；一切法如芭蕉，以不实故；一切法如水沫，性无力故。善男子，菩萨摩诃萨如是观正法行，名为菩萨观正法行。”
　　尔时，世尊为显此义，偈重说言：
　　“一切法如幻，覆众生心故，
　　虚妄犹如梦，应如是受持。
　　诸法如水月，以影像起故，
　　诸法如镜像，智何不觉知？
