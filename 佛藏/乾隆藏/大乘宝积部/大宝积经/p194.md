<!-- { "loadSidebar": true } -->
　　千万亿数劫，诸佛出甚难！
　　于后末世中，说是经复难！”
　　尔时，佛告阿难：“我以如是等经倍嘱累汝。所以者何？阎浮提内，随有如是菩萨藏经则有佛法。阿难，如是等深经灭故，如说行法亦灭；如说行法灭故，佛法则灭。阿难，汝今当以第一供养具供养于我。云何为弟子以第一供养具供养于我？汝心勿谓名华、好香、末香、涂香，幡盖、璎珞、衣服、妓乐，赞叹如来，为上供养。阿难，如是不名第一供养。若人得闻如是等深经，受持读诵，如所说行，是名以第一供养，具供养恭敬，尊重赞叹于佛。何以故？诸佛皆共供养恭敬尊重于法，不贵世间诸供养具。是故，阿难，今以此经，郑重殷勤嘱累于汝。何以故？阿难，我学如是等经，今得阿耨多罗三藐三菩提，转无上法轮；过去诸佛本行菩萨道时，亦学如是等经，得阿耨多罗三藐三菩提，转无上法轮；未来诸佛亦学如是等经，当得阿耨多罗三藐三菩提，转无上法轮；现在十方世界诸佛，本行菩萨道时，亦学如是等经，得阿耨多罗三藐三菩提，今转法轮。是故，阿难，是菩萨藏经，名为转法轮经，当奉持之。
　　“我于波罗奈国梨师山鹿园中，与声闻弟子转于法轮。阿难，我今于此竹园中，转此菩萨藏经不退转轮，断一切众生疑。阿难，过去诸佛，亦皆于此虚空地，分说是菩萨藏经；未来诸佛，亦皆于此虚空地，分说此菩萨藏经；我今得阿耨多罗三藐三菩提，亦于此虚空地，分说此菩萨藏经。是故当知，此地是佛大塔，天人世间所供养处。阿难，此地独有不共功德，所谓过去诸佛于此说诸深经。阿难，所有贪欲、瞋恚、愚痴众生，入此竹园不发贪欲、瞋恚、愚痴。阿难，如来虽住诸余精舍，而皆无有如是功德。何以故？阿难，今此迦兰陀竹林，畜生入者不发淫欲，众鸟入者非时不鸣。摩竭洴沙浇顶大王昔初登位，与诸婇女入此园中共相娱乐，入以自觉，心无淫欲娱乐戏事；诸淫女众亦皆自觉，心无有欲，不乐戏乐。时王欢喜，每作是念：‘愿世有佛出于我国！我当得见，见已心信，信已供养，当以是园奉上于佛。佛于中住，我当闻法。何以故？可供养者应住此园，非五欲人所应得住。’阿难，洴沙王入此竹园生是善心，皆以过去诸佛住此园中说此菩萨藏经，是故此园所有功德不与余共，一切世间天、人、阿修罗皆应礼敬。阿难，是园无有虺、蛇、蜈蚣、蚊、虻、毒螫，若住其中无复毒心，亦是竹园不共功德。我若百岁称说此园所有功德，犹不能尽。何以故？阿难，今此竹园精舍成就无量功德，余处不尔。”
　　阿难白佛言：“我本不知竹园乃有如是功德。世尊，我本不欲为佛侍者，我今忏谢如是过罪。”
　　佛告阿难：“汝初于法得法眼净，尔时已为除灭是罪也。”
大宝积经卷第七十九姚秦三藏法师鸠摩罗什译
富楼那会第十七之三大悲品第六
　　尔时，大目揵连作是念：“希有世尊！世尊成就如是大悲，善能解说诸菩萨事。所以者何？菩萨具足修集佛法，为无生灭示悟众生。”
　　尔时，佛知目连所念，而告之曰：“如是，如是，目连，诸佛成就大悲之心。若我弟子闻说此悲具足义者，心则迷闷，无所复乐。目连，且置如来大悲，若我具说为菩萨时所有大悲，汝亦迷闷，无所复乐。”
　　尔时，目连白佛言：“善哉！世尊，愿说本行菩萨道时大悲少分。”
　　佛告目连：“汝今谛听！善念持之。当为汝说本行菩萨道时大悲少分，当以譬喻解说其义。本行菩萨道时，所行大悲说不可尽，而是大悲依于四事。何等为四？是菩萨大悲，菩萨随所住悲能修佛法，名为大悲。目连，我本于众生有如是大悲，有如是大愿：‘所有众生于阿鼻大地狱受诸苦恼，黑绳大地狱、僧伽陀地狱、活地狱、叫唤地狱、大叫唤地狱、炙地狱、大炙地狱，我常代此众生，受诸大地狱中苦，乃至罪毕，受诸苦时心无忧悔。’目连，若可有是因缘得度众生，我能尽代，令诸众生出大地狱。我代受苦一入地狱，尽诸众生所作罪业，我于尔时心无忧悔。目连，我发如是大愿，精进咨问有智，所谓佛及弟子：‘可有如是道理因缘代受苦恼，令诸众生出地狱不？’目连，智者闻已，但为我赞说多闻、深发道心、布施、持戒、忍辱、精进，赞说亲近善知识。目连，我闻是已大发精进，为求法故深生欲心，求得成就诸佛大法，勤行精进具诸波罗蜜，深行忍辱。
　　“目连，我本云何深行忍辱？本为菩萨时发如是心：‘十方所有众生，若有色若无色、若有想若无想、若非有想若非无想，假使是诸众生，尽得人身来诣我所，作是言：“仁者发阿耨多罗三藐三菩提心，我等多所乏短五欲乐具资生之物，汝若不能悉与我者，不得阿耨多罗三藐三菩提。”若是众生时皆恶口，苦切骂詈，妄说过恶，不称意故，以刀杖瓦石加害我身，我于尔时不应生恚，不应悔退。我应如是调伏其心：“是诸众生愚痴不知起愚痴业，若我于此愚痴众生起瞋恨者，与此何异？此不入道，我入善道，我今于此众生忍受诸苦，不起瞋业，心当如地等受好丑。”’目连，我本深行如是忍辱。
　　“复次，目连，我常长夜于一切众生如视一子。如大长者饶财巨富，多诸珍宝、奴婢、人使，行百种戒，求得一子，深心爱念，情无厌足。目连，是长者于子常求好事，常与好事，常与利益不与衰恼。如是，目连，我常长夜于诸众生视如一子，我常长夜为诸众生求诸好事，而以饶益不与衰恼。目连，我于长夜失道众生邪道众生，示以正道令住正道。目连，以是因缘，当知如来长夜，于诸众生深心爱念视如一子。
　　“目连，于过去世有贾客众，夜行失道入于邪径，夜黑闇故不知所趣，皆作是言：‘我等失道，无救无归，无所依止。谁诸众生，若天、若龙、若夜叉神、若人非人，示导我等令得正道？谁能怜愍饶益我等，于此夜闇邪隘道中，与我光明？’目连，尔时空林泽中，有外道仙人草庵中住，于夜闇中闻诸贾客悲唤音声，而作是言：‘今诸贾客夜闇于此空林中失道，若我不救则为非理，是诸贾客或为虎、狼、师子、大象、野牛诸恶兽等恼害夺命。’目连，仙人即时，以大音声告诸贾客：‘汝等勿畏，我今相救，当作光明示汝正道。’尔时，仙人安慰，告诸贾客已，即以叠衣缠裹两臂，以油遍灌，以火燃之，与诸贾客光明示道。目连，时诸贾客皆作是念：‘今此仙人甚为希有！为我等故不惜身命。’目连，时是仙人，以臂光明照示贾客道已，于诸众生悲心转增，作是念：‘我得阿耨多罗三藐三菩提时，邪道众生为作法明，示以正道。’目连，我于尔时，虽燃两臂，身心不异。何以故？目连，深心菩萨于求他利不贪身命，以净心布施因缘，臂还平复无有疮瘢。诸贾客等即得正道，至天明旦见仙人两臂无有疮瘢，生希有心：‘今是仙人有大神力，能于竟夜燃其两臂，为照我等使得正道，然其手臂都不烧燃，必成大行，必有大德。’目连，时诸贾客语仙人言：‘善哉！仙人，能为第一难行苦行。今以是行，欲愿何事？’仙人答言：‘诸贾客，我以此事，愿得阿耨多罗三藐三菩提已，当度汝等。于生死苦邪道众生，为说正道。’时诸贾客心大欢喜，皆作是言：‘我等当以何事报此仙人？’仙人言：‘汝等当共专行善法，慎勿放逸。’诸贾客言：‘敬从所诲。’诸贾客等恭敬欢喜，于是别去。目连，汝谓尔时外道仙人，为诸贾客然臂照道，岂异人乎？勿作是念！即我身是。诸贾客者，今千二百五十比丘是。目连，如来长夜怖畏众生施以无畏，邪道众生示以正道，无眼众生令得净眼，病重众生能治令差。以是因缘，当知如来长夜，于诸众生深有大悲。
　　“复次，目连，过去久远，于此阎浮提中，大病劫至，众生普为大病所恼。尔时，阎浮提王，名摩醯斯那，有八万四千大城，王于此中威势自在。时王最大夫人怀妊，若以身手触诸众生，病皆除差；月满产男，生已即言：‘我能治诸病人。’又亦生时，阎浮提内诸天鬼神皆共唱言：‘今王所生便是人药。’以是音声普流闻故，字为人药。时人皆将病人示此王子，诸病人至王子手触，若以身触，即皆得差，安隐快乐。如是展转阎浮提内，皆将病人以示王子，王子手触，病皆除差，安隐快乐。目连，人药王子于千岁中，如是治病，后则命终。命终之后诸病人来，闻其已死，忧愁涕泣：‘谁复度我病痛苦恼？’诸病人言：‘人药王子于何烧身？’问知所在，趣其烧处，出骨捣末以涂其身，即皆得差。作是唱言：‘人药王子于今犹能治诸病人。’目连，如是因缘治诸病人骨渐消尽，骨尽之后至燃身处，取地灰炭各涂其身，病皆得差。目连，如是人药王子，于大病劫，以是方便治诸病人。目连，汝谓尔时人药王子，岂异人乎？勿作是念！即我身是。我于多病苦恼众生无救无依，疗治其病。我今得阿耨多罗三藐三菩提，亦以大智慧药治诸众生，毕竟尽苦。目连，我为众生受身，随可饶益即便饶益。目连，以是因缘，当知故为众生受身而作饶益。
　　“复次，目连，过去久远，我曾独行。时有恶兽来夺我命，欲啖我肉。我临死时，心发是愿：‘我今死后，当生于此空林泽中作大畜身。若诸恶兽夺我命者，悉皆令得充足饱满。所以者何？是诸恶兽常害小虫以啖其肉，多起杀罪而不饱足。’我时发愿，当生于此作大畜身，令诸啖肉饮血众生皆得饱足；即时死已于中化生作大畜身，令诸恶兽饮血啖肉皆得充足，如是展转百千万亿那由他世，故为受身饶益众生乃至一劫。目连，若我自说本行道时，饥渴众生以身血肉施令饱满，若以一劫若减一劫，说不可尽。目连，我本如是于诸苦恼众生深生悲心。
　　“复次，目连，过去久远，我念本身，见诸苦恼众生，即作是念：‘我今不应舍而不救。’即至其所而问之言：‘汝有何苦？何所须欲？’答言：‘仁者，我等今者甚大饥渴。’我闻是已即语之言：‘汝等今须何等饮食？’答言：‘我等唯欲饮血啖肉。若能以身血肉与我，我则快乐无复病痛。’我即许之，便自割肉出血与诸众生。目连，我于尔时心无悔惜，不愁不没，但作是念：‘我今割肉亦灭尔所生死苦分。’我常长夜乐如是施，如是施已深得欢乐。以是因缘当知如来，于诸众生深有大悲。
