<!-- { "loadSidebar": true } -->
　　“复次，舍利子，我证菩提，无差别迹。何故名为无差别迹？舍利子，真如、法性，二俱名迹；性无别异，性无安住，名无差别。诸法实际，名之为迹；性无动摇，名无差别。诸法空性，名之为迹；性不可得，名无差别。诸法无相，名之为迹；性不可寻，名无差别。诸法无愿，名之为迹；性无发起，名无差别。无众生性，名之为迹；即体性无，名无差别。是虚空相，名之为迹；性不可得，名无差别。其性无生，是名为迹；其性无灭，名无差别。其性无为，是名为迹；性无行住，名无差别。为菩提相，是名为迹；其性寂静，名无差别。为涅槃相，是名为迹；其性无生，名无差别。舍利子，一切众生不能觉悟无差别迹，如来于彼发起大悲：‘我今定当开示令其觉悟，如是无差别迹故。’
　　“复次，舍利子，言菩提者，不可以身证，不可以心证。何以故？身性无知，无有作用，譬如草木、墙壁、琢石之光；心性亦尔，譬如幻事、阳焰、水月。若能如是觉悟身心，是名菩提。舍利子，但以世俗言说，假名菩提。菩提实性，不可言说，不可以身得，不可以心得，不可以法得，不可以非法得，不可以真实得，不可以非真实得，不可以谛得，不可以妄得。何以故？由菩提性离言说故，亦离一切诸法相故。又以菩提，无有形相用通言说；譬如虚空，无有形处故不可说。舍利子，如实寻求一切诸法皆无言说。何以故？由诸法中无有言说，于言说中亦无诸法。一切众生不能觉悟如是诸法理趣，如来于彼发起大悲：‘我今定当开示诸法理趣令其觉悟，如是谛实义旨故。’
　　“复次，舍利子，言菩提者，无取无藏。何等名为无取无藏？舍利子，了知眼故，名无所取；不观色故，名曰无藏。舍利子，如来证是菩提无取无藏故，不取于眼，不藏于色，不住于识；乃至不取于意，不藏于法，不住于识。虽不住识，而能了知一切众生心之所住。云何了知？谓诸众生心住四法。何等为四？一切众生心住于识，心住于受，心住于想，心住于行。如来如是如实了知住与不住。一切众生不能觉悟无住实际，如来于彼发起大悲：‘我今定当开示令其觉悟，如是无住实际法故。’
　　“复次，舍利子，言菩提者，空之异名。由空空故，菩提亦空；菩提空故，诸法亦空。是故如来如其空性觉一切法，不由空故觉法空性，由一理趣智故觉法性空。空与菩提，性无有二；由无二故，不可说言，此是菩提，此是空性。若有二者，则可言说，此为菩提，此为空性。以法无二，无有二相，无名、无相、无行，毕竟不行亦不现行。所言空者，远离取执。胜义谛中无法可得，由性空故说名为空。如说太虚，名为虚空，而太虚性不可言说；如是空法，说名为空，而彼空性不可言说。如是悟入诸法，实无有名，假立名说，然诸法名无方无处。如名诠诸法，此法无方无处亦复如是。如来了知，一切诸法从本已来无生无起，如是知已而证解脱，然其实性无缚无脱。诸痴凡夫不能觉悟此菩提性，如来于彼发起大悲：‘我当开示令其觉悟，如是菩提之实性故。’
　　“复次，舍利子，菩提之性，与太虚等。然太虚性无等不等，菩提亦尔，无等不等。犹如诸法，性无真实，不可说等及不平等。如是，舍利子，如来觉悟一切诸法，其性平等无不平等；如实觉悟，无有少法，可为平等及不平等。如是如来如实智量穷诸法量。何者名为如实智耶？谓知诸法本无而生，生已离散，无主而生，无主而散，若生若散随众缘转，此中无有一法若转若还及随转者，故说如来为断诸径说微妙法。一切众生不能觉悟断诸径法，如来于彼发起大悲：‘我当开示令其觉悟，如是断诸径法故。’
　　“复次，舍利子，言菩提者，即是如句。何等名为如句之相？舍利子，如菩提相，诸色亦尔，同彼真如，无有退还而不遍至；受、想、行、识亦复如是，如彼真如无不遍至。舍利子，如菩提相同彼真如，四大之性亦复如是，如彼真如无有退还而不遍至。如菩提性同彼真如，眼界、色界及眼识界，乃至意界、法界及意识界亦复如是。如菩提相但假施设，一切诸法蕴、界、处等但假施设，亦复如是。知如是相，名为如句。又舍利子，如来一切如实觉悟，不颠倒觉，犹如前际，中后亦尔。何以故？前际无生，后际无趣，中际远离，如是一切名为如句。如是一句，一切亦尔；如是一切，一句亦尔，非如性中一性多性而是可得。一切众生不能觉悟此之如句，如来于彼发起大悲：‘我当开示令其觉悟，如是真如法句故。’
　　“复次，舍利子，言菩提者，名入于行及入无行。何等名为行及无行？舍利子，发起善法，名之为行；一切诸法即不可得，名为无行。住不住心，名之为行；无相三摩地解脱门，名为无行。舍利子，所言行者，称量算数观察于心；言无行者，过称量等。云何名为过称量等？以一切处无有诸识作用业故。舍利子，所言行者，谓于是处观察有为；言无行者，谓于是处证于无为。愚痴凡夫不能觉悟入行非行，如来于彼发起大悲：‘我当开示令其觉悟，如是入行非行法故。’
　　“复次，舍利子，夫菩提者，无流无取。云何名为无流无取？舍利子，离四流性，故曰无流。何谓为四？离欲流性，离有流性，离无明流性，离见流性。舍利子，离四取性，故名无取。何等为四？离欲取性，离有取性，离见取性，离戒取性。舍利子，如是四取皆由无明，而为盲闇爱水隍池之所拥闭，由执我故受蕴、界、处。如来于中如实了知，我取根本自证清净，亦令众生证得清净。舍利子，如来既证是清净故，于诸法中无所分别。何以故？舍利子，由此分别起不如理思惟。此但如理相应故，不起无明；不起无明故，不能发起十二有支；若不发起十二有支，此即无生；若无生者，此即决定；若决定者，此即了义；若了义者，此即胜义；若胜义者，即无人义；无人义者，即不可说义；不可说义者，即缘起义；诸缘起义者，即是法义；诸法义者，即如来义。舍利子，若能如是观缘起者，即是观法；若观法者，即观如来。如是观者，离真如外无有所观。此中云何有所有耶？谓相及缘。如是二法，若能观察无相无缘，即真实观如来，觉悟如是诸法平等故平等。愚痴凡夫不能觉悟此无流无取性，如来于彼发起大悲：‘我当开示令其觉悟，如是无流无取性故。’
　　“复次，舍利子，夫菩提者，其性清净，无垢无执。云何名为清净，无垢及以无执？舍利子，空故清净，无相故无垢，无愿故无执。又舍利子，无生故清净，无作故无垢，无取故无执。又舍利子，自性故清净，遍净故无垢，光洁故无执。又舍利子，无戏论故清净，离戏论故无垢，戏论寂静故无执。又舍利子，真如故清净，法界故无垢，实际故无执。又舍利子，虚静故清净，无碍故无垢，空寂故无执。又舍利子，内遍知故清净，外不行故无垢，内外不可得故无执。又舍利子，蕴遍知故清净，界自体故无垢，处损减故无执。又舍利子，过去尽智故清净，未来无生智故无垢，现在法界住智故无执。舍利子，如是清净、无垢、无执之性同趣一句，言一句者谓寂静句，诸寂静者即极寂静，极寂静者即遍寂静，遍寂静者名大牟尼。舍利子，犹如太虚，菩提亦尔；如菩提性，诸法亦尔；如诸法性，真实亦尔；如真实性，国土亦尔；如国土性，涅槃亦尔。故说涅槃诸法平等，亦名究竟，无边际相故，无有对治；离对治相故，如是诸法本来清净，无垢无执。舍利子，如来于是色无色等一切诸法，如实觉悟观有情性，游戏清净，无垢无执，发起大悲：‘我今定当开示令其觉悟，如是清净、无垢、无执法故。’
　　“复次，舍利子，如是如来不可思议大悲，不由功用任运常转，流布遍满十方世界无有障碍。舍利子，如来大悲不可思议，无边无际犹如虚空。若有欲求如来大悲边际者，不异有人求于空际。舍利子，是诸菩萨摩诃萨闻如来不思议大悲，同虚空已，信受谛奉，清净无疑，乃至发希奇想。”
　　尔时，世尊欲重宣此义，而说颂曰：
　　“诸佛证菩提，　无根无所住，
　　如佛所证已，　为诸众生说。
　　诸佛证菩提，　寂静极寂静，
　　观眼等内空，　色等外空性。
　　有情不觉悟，　寂静极寂静，
　　如来知句义，　于彼起大悲。
　　菩提性光洁，　清净等虚空，
　　是众生不了，　于彼起大悲。
　　诸佛证菩提，　无去来取舍，
　　是众生不了，　于彼起大悲。
　　诸佛证菩提，　无相无境界，
　　众圣之所行，　非愚夫所履。
　　诸凡夫不知，　虽知不明达，
　　如来于彼类，　兴起于大悲。
　　无为之自性，　无生亦无灭，
　　于彼亦无住，　三轮长解脱。
　　愚夫不能觉，　诸有为自性，
　　于彼起大悲，　开如是理趣。
　　菩提非身证，　亦不由心证，
　　身自性无知，　心如幻事等。
　　愚夫不能觉，　身心自体性，
　　于彼起大悲，　开如是妙理。
　　诸佛自然证，　广大胜菩提，
　　安坐树王下，　观察含灵性。
　　登上生死轮，　循环种种趣，
　　如来见彼已，　兴猛厉大悲。
　　憍慢之所坏，　见网恒缠裹，
　　于苦生乐想，　无常起常想。
　　计诤我众生，　命者见所坏，
　　如来观彼已，　兴猛厉大悲。
　　一切众生性，　覆障于痴膜，
　　无有慧光明，　如重云掩日。
　　如来见彼已，　兴猛厉大悲，
　　以无垢智光，　当为彼明照。
　　既入诸恶趣，　常迷失正道，
　　或堕地狱趣，　畜生鬼趣中。
　　过去佛已知，　导开前正路，
　　今佛见彼已，　兴猛厉大悲。
　　佛知一切法，　真如及实性，
　　清净等虚空，　证成真解脱。
　　诸众生不知，　如是净妙法，
　　如来见彼已，　兴猛厉大悲。
　　“如是，舍利子，是名如来不思议大悲。诸菩萨摩诃萨闻是不可思议大悲已，信受谛奉，清净无疑，倍复踊跃，深生欢喜，发希奇想。”
大宝积经卷第四十唐三藏法师玄奘奉诏译
菩萨藏会第十二之六如来不思议性品第四之四
　　尔时，佛告舍利子：“云何菩萨摩诃萨，于如来不思议不共佛法，信受谛奉，清净无疑，乃至发希奇想？
　　“舍利子，如来成就十八不共佛法；由成就故，如来应正等觉，于大众中正师子吼，自称：‘我处大仙尊位，转大梵轮；一切世间沙门、婆罗门，诸天魔梵，不能如法而转。’舍利子，何等名为十八不共佛法？
