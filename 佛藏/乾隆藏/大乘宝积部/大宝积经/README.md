<!-- { "loadSidebar": true } -->
大宝积经一百二十卷


大乘宝积部
大宝积经一百二十卷
唐三藏法师菩提流志奉诏译


大宝积经序唐睿宗皇帝制
　　朕闻：天之为大也高，上下之容可纪；地之为大也广，纵横之数可推。则知无去无来，不生不灭，拯沉沦于沙劫，救焚灼于尘区。毒龙惧其威光，醉象惮其神力。其大则包于宇宙，其小则隐于毫芒。七十二君，先在陶钧之内；万八千载，即为俄顷之间。汉日载其通晖，周星彰其降诞。鹫头峰下，演金口之微言；鸡足山中，舒玉毫之瑞色。干戈不用，梵志摧锋；甲胄无施，波旬溃旅。辟圆明之净域，启方便之禅门。慧晷耀于昏衢，慈云清于朽宅。无得而称者，其惟正觉乎！然则教自西方，法流东夏，马鸣、龙树肇阐琼编，罗什、道安承宣宝偈。关中道俗，虽传贝叶之文；江左黎元，未极莲华之旨。又以元魏迷于释典，宇文扇于魔风。开皇之初，暂为修建。大业之末，遽即分崩。我大唐之有天下也，睿圣重光，文思御历；吞沙静[薛/女]，练石称神；巢燧执鞭，羲农拥彗；悬法王之镜，转梵帝之轮；被正朔于蟠桃，混车书于细柳。
　　三藏沙门菩提流志者，南天竺国净行婆罗门种，姓迦叶氏也。年十有二，外道出家，事波罗奢罗，学声明僧佉等论，并历数咒术，及阴阳等。年踰耳顺，遽乃心归，知外法之乖违，悟释教之深妙。隐居名岳，积习头陀，初就耶舍瞿沙三藏学经论，其后遍游五天竺国。高宗天皇大帝，闻其远誉，挹其道风。永淳二年，遣使迎接。天后圣帝，应乾司契，当宇披图。令住东都居福先寺，译佛境界宝雨、华严等经一十一部。
　　中宗孝和皇帝，循机履运，配永登枢。神龙二年，令住京下于崇福寺翻译此经。俄属灵祐亏微，绵区集祸。乔岳之仙长往，茂陵之驾不还。朕以庸虚，谬膺不构，敬遵前旨，勖就斯编。法师寻绎故文，发挥新句，炎凉不懈，晓夕忘疲。旧翻、新翻，凡有四十九会，总其部帙一百二十卷成。以先天二年六月八日，毕功进内。法师戒珠在握，慧炬明心，为法门之栋梁，启僧徒之耳目。伏愿上资七庙，八百之祚长延。下及万方，亿兆之甿恒逸。远迩宁谧，朝野欢娱；致浇俗于淳源，归迷生于寿域。暂乘紫机之暇，聊题缃帙之前，所有会名，具于其目云尔。
大宝积经述唐朝议郎行河南府告成县主簿徐锷撰
　　夫日月出矣，而辉耀十方；时雨降矣，而澡漉万物。况我身常乐，湛虚空之相；妙觉圆明，融心行之本。唯曒唯昧，不生不灭者哉！是以辟无学之地，聿修迦兰；启息言之津，亶作罗奈。智胜菩萨，起方便之缘；净居天人，发成就之力。称谓所绝者，其第一义乎！自恒星夜掩，仙虹昼烁；青钵传其睟容，宝棺现其金臂。法山摧仞，拂魔箭于危屏；直水横流，系慈航于彼岸。乌呼妙藏不可以常秘，戒轮不可以终[盩-ㄆ+系]！虽双林下砉示于泥洹，逮一千年；遹被于声教，龙持贝叶；亟传摩竭之城，象负莲华。遂满真丹之境，三十七品；慈悲于火宅，一十二经。引喻于沙界矣！
　　大宝积经者，后汉迦叶摩腾竺法兰，及今朝玄奘法师，菩提流志等，咸自西天竺所致也。如来昔在鹫峰，利建平等。金口注海，酌之而不竭；宝言如纶，振之而有绪。炯兹瑞宪，久翳鸿都。原壑屡非，市朝多变。历代徇齐之主，竞兴参译。跋陀授记之言，罕能丕就。洎我唐之有天下也，功横铁围，化緜忉利，苑御千界，提封万刹。张四摄之扉，广纳诸有；骋六道之骥，冥济群惑。太上皇以泽深智海，掌耀禅珠。神皇帝以勋格梵空，胸悬法印。肃敷玄诰，照洒鸿波。历选缁徒，明敭列采。博考同异，聿兴刊缉。勇振颓纲，严持绝纽。爰有沙门大德思忠，东天竺国婆罗门大首领臣伊舍罗等，译梵文者，求善住缘，悟无生忍，博闻强识，精而译之。复有天竺沙门波若屈多，沙门达摩，证梵义者，开忍辱场，破烦恼众，弼谐神侣，明而辨之。复有沙门大德履方、宗一、普敬、慧觉等笔授者，令闻孔胶威仪不忒，手握仙札，受而字之。复有沙门大德深亮、胜庄、尘外、无著、慧迪等证义者，国之大师，佛之右臂，探诸了义演而证之。复有大德沙门承礼、云观、神暕、道本等次文者，庇影多林，息肩香窟，勤修精进，纂而次之。复有润文官者，银青光禄大夫邠王傅上柱国固安县开国伯卢粲，银青光禄大夫太子詹事崇文馆学士兼修国史上柱国东海县开国公徐坚，朝议大夫守中书舍人崇文馆学士上柱国野王县开国男苏晋，朝议郎给事中内供奉崔璩等，位列凤舞，声流鸡圃，分别二谛，润而色之。复有银青光禄大夫守侍中兼太子左庶子兼修国史上柱国钜鹿县开国公魏知古，兵部尚书上柱国郭元振，银青光禄大夫检校中书令上柱国范阳县开国男张说，银青光禄大夫行中书侍郎同中书门下三品监修国史上柱国兴平县开国侯陆象先等，朝践琐闼，夕游珠域，护持四法，总而阅之。尔乃杖锡之士，端圭之俊，麻列定筵。林攒乐土，荫祥云而演译；倏换炎凉，吸甘露而勤求。载淹衡晷，大乘章句，义不唐捐；小品精微，拯无遗溺。能事毕矣，佛何言哉！
　　今所新翻经，凡有四十九会，七十七品，合一十二帙，以类相从，撰写咸毕。以先天二年六月三十日进太上皇，八月二十一日进皇帝，禁闱晓辟，真教上闻，仙宁克怡。宸襟允穆，竦钧阵于白日；亲御灵台，落云雨于彤霄。荐加殊尉，贤愚稽首，以为利见仁王；真俗归心，以为潜登觉道。次有清信佛弟子，前少府监丞李式颜等，皇朝金紫光禄大夫兵部尚书赠侍中陇西公迥秀子也。复有清信佛弟子，前右拾遗徐鐈等，皇朝银青光禄大夫太子宾客昭文馆学士高平公子也。咸属彼穹，降祸私门坠构，陟遥岵而崩心，瞻冥途而献福。于是胠箧探笥，檀波罗蜜，广叠简笺。首崇书写，不变槐火，遽盈苔袟。然后装之镂轴，缀以琼签，罗彩簟而霓舒，播珠函而锦缛。方使猛风吹岳，长存妒路之文；劫火烧天，不坏多罗之典。
大宝积经卷第一唐三藏法师菩提流志奉诏译
三律仪会第一之一
　　如是我闻：一时，佛住王舍城耆阇崛山。其山高峻，严丽可观，持诸杂种犹如大地，众华卉木悉皆茂盛。其中复有天、龙、夜叉、毗舍阇、紧那罗等，常所游止。复有种种异类诸兽，所谓师子、虎、狼、麒麟、象、马、熊罴之属，止住其中。复有无量百千众鸟，所谓孔雀、鹦鹉、鸲鹆、罗鸟、凫雁、鸳鸯、命命等类，依之而住。是诸众生，以佛威力，不为贪欲瞋痴所恼，不相茹食，共相亲爱犹如母子。
　　是山王中多诸杂树，丛林蓊郁，枝叶繁荣，谓天木香树、庵摩罗树、甄叔迦树、尼俱陀树、栴檀、沉水，如是等树，无不备有。复有水陆无量杂华，所谓阿提目多华、瞻婆香华、波吒罗华、婆师迦华、苏曼那华、由提迦华、优钵罗华、波头摩华、俱物头华、芬陀利华、迦罗娑华、摩诃迦罗娑华，如是等类诸杂名华，光饰山王处处充遍。
　　是山王中常于夜半，兴大密云，轻雷细雨，从初至末渐遍其山。八功德水流滋普洽，如[殻/牛]乳顷廓然消散，凉风微动适悦身心。是山王中所住众生，及诸卉木，滋润光泽。如妙华鬘微加水洒，光色鲜明，倍更增胜；此山王中众生草木，含滋发晖亦复如是。而此山中生诸软草，靃靡右旋，色香具足，青绿晖映如孔雀咽。其香喻若婆师迦华，其触又类轻兜罗绵。枝叶华果繁荣茂盛，未尝有一不具足者。山地柔软无伤趾步，下足之时陷深四指，举足之时还复如故。其中多有陂泉池沼，清冷盈满生杂莲华，青、黄、赤、白、红、紫、玻瓈、金、火等色，大如车轮，香气普熏一踰缮那。
　　是山王顶生于大妙宝莲华座，无降伏宝帝青金刚以为其茎，大吠琉璃为诸宝铎，瞻部檀金为广净叶，顺时清净栴檀为台，玛瑙宝王以为其须。其华纵广犹如大海，十亿阿修罗王常所执持，十亿杂色摩尼宝网弥覆其上，十亿龙王雨妙香雨，十亿金翅鸟王口衔缯彩，十亿紧那罗王至诚瞻仰，十亿摩睺罗伽王虔恭俯视，十亿乾闼婆王歌咏赞叹，十亿百千诸大天帝兴布瑞云而雨末香、烧香、衣服、华鬘、幢幡、宝盖，十亿梵王曲躬恭敬，十亿净居天众合掌顶礼，十亿转轮人王七宝侍从来至其所，十亿海王从大海出而敬礼之，十亿光明摩尼宝以为照曜，十亿净福摩尼宝珠为胜庄严，十亿遍照摩尼宝为无垢藏，十亿妙光摩尼宝为大照明，十亿杂色摩尼藏宝而为遍照，赡部幢宝为善安持，十亿金刚师子摩尼宝难胜庄严，十亿日藏摩尼宝间错厕填广大严饰，十亿不思议摩尼宝出种种色为妙庄严，十亿如意宝出无尽庄严。是大莲华，从于如来超过世间善根所生，菩萨志意之所爱慕，遍现诸方；从如幻法出，善法业生，以无诤法性理趣庄严，如梦法性，无行法印，顺无著理，遍满十方一切法界，是顺佛境功德所致。若于无量阿僧祇劫，叹其色相功德庄严，不可穷尽。
　　尔时，世尊于其华上结跏趺坐，与大比丘众八千人俱，其名曰：尊者阿若憍陈如、尊者阿湿婆氏多、尊者摩史波、摩诃男优陀夷、耶舍、富那、无垢、善臂、憍梵钵提、优楼频螺迦叶、那提迦叶、摩诃迦叶、舍利弗、大目乾连、阿那律、须菩提、离波多、富楼那弥多罗尼子、优波离、罗睺罗、难陀等，而为上首。悉皆觉悟自性谛理，现证实际，入法本性，渡诸有海，行于如来虚空之行。悉能永断随眠结缚，而于摄藏，住无所住，行空寂静，于如来所永断疑惑，入佛智海胜信道中。利益世间为不请友，常能卫护一切众生，与诸有情为不舍友。通达佛法，所行境界守护圣法，誓愿受持诸佛正教，现前得生如来种性，善能趣向一切智智。
