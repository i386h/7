<!-- { "loadSidebar": true } -->
　　修学此法门，能令诸佛喜。
　　无量寿威光，阿閦大名称，
　　若欲见彼者，当学此法门。
　　若欲成菩提，寂静最胜法，
　　或求转轮位，当学此法门。
　　若乐求最上，善巧总持门，
　　当于此法学，常应不放逸。
　　若欲成广大，最上殊胜愿，
　　求证菩提者，当学此法门。
　　此经之所说，陀罗尼法门，
　　能开示诸法，此印最无上。
　　诸法内真实，以总持开示，
　　此虚空法门，善决无边义。
　　所说诸善门，此法能开示，
　　总持义善巧，陀罗尼力故。
　　总持说为慧，能持一切法，
　　总持义善巧，以慧能了知。
　　于此异多释，已善说佛法，
　　以义正开示，无上菩提分。
　　差别智善巧，于斯正开示，
　　若于此法学，证无上菩提。
　　于此教开示，无上善法门，
　　得方便智已，应当说此法。
　　未曾说诸法，此无上种性，
　　于此义当学，开示甘露句。
　　智者若欲求，诸佛无碍慧，
　　若于此义学，当获最上智。
　　我于往昔时，无量无数劫，
　　若不学此法，不证寂理趣。
　　由我曾供养，无量百千佛，
　　为是能了知，说此无上法。
　　我为诸众生，作无边义利，
　　汝等应当作，得此陀罗尼。
　　若能了知此，陀罗尼门印，
　　智者由一句，能入此法门。
　　我智慧无上，亦无有数量，
　　由我具智蕴，能开示此法。
　　智者于此求，随觉菩提义，
　　于此义法门，无畏当勤学。
　　智者若欲求，广大智慧性，
　　于佛生尊重，当学此法门。
　　若欲转法轮，及吹大法螺，
　　智者应如理，当学此法门。
　　若欲放光明，普照无边际，
　　求于佛法时，于此如理学。
　　于天人世间，若欲为上首，
　　彼可学此经，决定一切法。
　　欲求广大智，发起诸功德，
　　乐求佛慧时，于此应随学。
　　欲开示法门，乐求于最胜，
　　无戏论佛智，于此义当学。
　　若欲乐开示，无碍智所说，
　　修学此法已，应说甘露句。
　　若欲照俱胝，无量无边界，
　　彼等于此教，应当善修学。
　　此无上法门，能净除诸法，
　　一切法清净，于此经中说。
　　种智两足尊，演此广大法，
　　于为菩萨说，此经最无上。”
　　佛告无边庄严：“是故诸菩萨，于此法教生爱乐已，为摄此法令久住故，复为哀愍诸众生故，于此法教应当书写、受持读诵。
　　“无边庄严，若复有人，于彼时中闻此法已，于如来所，以爱乐心而常思念。彼诸人等，当得如来无边法藏诸陀罗尼，辩才具足，于一切法速得自在，能具摄受不可思议佛刹庄严声闻菩萨。
　　“无边庄严，若诸菩萨住一切法无戏论者，由陀罗尼清净门故，此诸法门常得现前，皆能摄受无量不可思议殊胜功德。
　　“无边庄严，此是第三陀罗尼门清净法品。
　　“无边庄严，于彼后时，若有菩萨，欲随我学此陀罗尼法门者，当亲近善友，远离恶友。为遍拥护此诸法门，当舍身命受持陀罗尼清净法印。譬如迦利邸迦月圆满时，光明照耀于众星中最为殊胜；如是此陀罗尼印三品，摄受所有法门亦复如是，于一切契经中，此法光明最为殊胜。一切菩萨皆大尊重故，能出生无量辩才。此无量辩才，应知即是不放逸地。何者是于不放逸地？谓于此法作意思惟，如理观察不生妄念，如是能令遍忍清净。若诸菩萨精勤志求不放逸者，于此法门应善修习。为令此法得久住故，心常谦下尊重于法，书写经卷不离身手。见有志乐希求法者，发心趣向大菩提者，应当为彼开示、流布、教授、读诵、书写经卷，乃至随义而为解释。如其受持所有法门不应藏匿，愿诸众生得此无上佛法，利益我等，当令一切众生于诸佛法常不缺减。如是菩萨，于法无吝，常乐施人，于义不秘，尽皆为说，无少法门而不开示。
　　“无边庄严，应为利益安乐诸众生故，汝当受持此法门品陀罗尼门能清净句。”
　　尔时，世尊复告尊者阿难陀曰：“汝当受持此法门品！我诸弟子承事我者，亦当受持如是经典。”
　　时，阿难陀白世尊言：“以佛神力，我已受持。我由成就此法门故，无量法门皆得现前。”
　　佛言阿难陀：“如是，如是，如汝所说。由佛威力及此法门遍清净故，诸有受持此法门者，及亲事我能受持者，无量法门皆得现前。是故，阿难陀，汝当受持如来法教无量法藏。”
　　说此法时，于众会中，无量菩萨即便获得大法光明；得法光故，无量诸佛所说法门皆得现前，及得近于一切智智，如所乐求胜愿庄严悉能成就。
　　“阿难陀，汝观诸法本性甚深，如是如来能于无名相法作名相说，又能开示诸法本性，亦复净除令见清净。虽说诸法无法可说，亦无能说。”
　　佛言：“阿难陀，若能如是观诸法性，便得发生无量智慧。”
　　说此法时，无数菩萨证无生法忍，无量众生发阿耨多罗三藐三菩提心，于阿僧祇劫当证无上正等菩提，复能出生无量辩才。
　　尔时，世尊加持此陀罗尼门，放大光明，其光普照无量无边诸佛世界。由此光明，彼诸世界所有菩萨，皆悉得闻此陀罗尼；闻此法已，能遍成熟菩提法分。于彼复有无量众生，皆发阿耨多罗三藐三菩提心。当于尔时，一切众生皆得安乐。是时，复有诸天雨天波头摩华，于大众会诸菩萨中，唱如是言：“愿一切众生得佛智慧。”
　　尔时，无量辩才菩萨白佛言：“世尊，当何名此法门？我当云何奉持？”
　　佛告无量辩才菩萨言：“此法门名《陀罗尼王》，亦名《陀罗尼印》，亦名《三品所摄善巧》，汝当受持。此是无边辩才，摄一切义善巧法门。由此法门，而能照了一切诸法，断一切疑。是故诸菩萨于此法门，应当奉持。”
　　尔时，一切大众为供养法故，以五色华散于佛上。佛说此经已，诸菩萨摩诃萨一切众会，及天、人、阿修罗、乾闼婆等，闻佛所说，皆大欢喜，信受奉行。
大宝积经卷第八西晋三藏法师竺法护译
密迹金刚力士会第三之一
　　闻如是：一时，佛游王舍城灵鹫山，与大比丘众俱。四万二千菩萨，八万四千一切大圣，神通以达，各在十方异佛国会，故来集此。皆得法忍，至不退转一生补处；逮致总持，辩才无碍，周流十方无数佛土，神通自娱；弃诸外学，降伏众魔消诸怨敌；等心众生，睹一切源，晓了三界众生根本；普入一切诸度无极，常处闲静，善权方便靡所不通；诸佛咨嗟宣扬其德，修无数劫奉开士行，积功累德亿载兆垓；从无限世心平如地，诸佛土境不可限量；所行清净，弃众挂碍，除诸阴盖，其身坚强犹如钩锁；得金刚志致道圣性，大师子吼独步众会，体解所入得无所畏，光蔽日月阐曜真法；等于三世，去来今得寤惑决疑；深入微妙，下于缘起开化刚强，捐舍断灭有常之想；一切禅思三昧正受，将护畅达处处所入，十方闻声受无重问；不断三宝训诲言教，积德无量兴隆道宝，过诸声闻、缘觉之地；行无尽慈遵无极哀，摄四梵行，四恩普济随时开度；过三脱门至三达智，周旋三界犹如日月，往来四域如转轮圣王，以勇猛慧度生老死，出入五趣如炬照冥；心无所著犹如莲华生于污埿，行无增损犹如虚空无所增爱，颁宣三藏如国明君赐报印绶拜与官号；超俗八法不以戚忻，游入八难化众危厄；以慧成就转不退轮，解众废乱，显示正真本无之法，发训超分至一切智；三界为震，佛十八法诲诸愚冥，离于三毒如吹浮云；以道法舟往度众生，劝十二海脱生死轮，往来三处济十二因。
　　诸会菩萨具足功勋，其名曰：月施菩萨、月英菩萨、寂英菩萨、首英菩萨、光英菩萨、光首菩萨，首积、首寂、钩锁、龙忻、龙施、执像蜜天、缘胜、缘手、常举手、常下手、宝印手、宝掌、普世、宿王、金刚意、金刚步、不动行迹、过三世度、无量迹、无量意、海意、坚意、上意、持意、增意、常惨、常笑、喜根、善照威、离垢、弃恶趣、去众盖、极精进、智积、常观、光世音、大势至、山顶、虚空藏、不眴、不慕乐、宝上、宝心、善思、善思义、珠结总、豪王、净王、严土、宝事、恩施、帝天、水天、帝罔、明罔、喻天、积快、臂善、白象、香手、众香手、师子、英普、利意、妙御、大御、寂意、慈氏、普首、童真，其八万四千菩萨号各如是。
　　尔时，于是三千大千佛土，大尊巍巍，释、梵、四天王、诸天龙神、阿须轮、迦留罗、真陀罗、摩休勒、揵沓和、诸王官属，咸来集会。阿耨达龙王、和轮龙王、摩那斯龙王、多朱龙王、雪色龙王、无量色龙王、须深龙王，及余无数百千龙王，并其官属皆来在会。闲居阿须轮、须摩质阿须轮、决河阿须轮、顺树阿须轮、璎珞阿须轮、狂惑阿须轮、断绝阿须轮、执鬼阿须轮，各与无数眷属，围旋皆来在会。摩竭国王蓱沙，及宫人眷属皆来在会。诸比丘、比丘尼、清信士、清信女，主天地神，欲行天、色行天、净居天，悉来在会。
