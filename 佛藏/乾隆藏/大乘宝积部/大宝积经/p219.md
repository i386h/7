<!-- { "loadSidebar": true } -->
　　“迦叶，若有菩萨以满三千大千世界上至梵天香华灯明，一一灯炷如须弥山，以如是等供养如来；若有菩萨净心持戒，于师尊所受持读诵一四句偈，净心修行乃至七步，功德胜彼无量无边。迦叶，若有菩萨以满三千大千世界华香末香，于百千岁，昼夜六时供养如来；若有菩萨舍于愦闹，深畏三界，为利众生发心趣向阿兰若处，举足七步，胜前功德无量无边。迦叶，于意云何？如来化众生故作是说耶？迦叶，莫作此见，如来实说。所以者何？如来现见明了知故。”
　　佛告迦叶：“过去无量无边、不可思议、无数阿僧祇劫，尔时有佛，号妙华如来、应供、正遍知、明行足、善逝、世间解、无上士、调御丈夫、天人师、佛婆伽婆，其劫亦名妙华。迦叶，妙华如来有九十六亿百千声闻大众。尔时，有转轮圣王，名曰尼弥，如法治世，主四天下。迦叶，时尼弥大王千子具足，勇健威猛。迦叶，尔时大王具千子已，复有二子，结跏趺坐忽然化生，一名达摩，二名善法。迦叶，尔时大王请妙华如来及比丘僧，满八万四千岁，供养衣服、卧具、饮食、汤药，舍诸家事唯修供养。七日之后，一切比丘各施新衣、种种饮食随心所乐，广造精舍随心乐住，一一比丘给使七人，施百味食。迦叶，尔时大王造立精舍方八十由旬，彩画微妙出过世间，妙华如来及比丘僧坐彼精舍，从于地下出众妙华，令彼精舍华至于膝。迦叶，尔时大王于不思议功德精舍，供养妙华如来，满八万四千岁，恭敬供养，尊重赞叹。
　　“迦叶，尔时大王供养如来，满八万四千岁已，最后一日，妙华如来饭食之后，达摩、善法二子眷属，及诸四众，至妙华如来正遍知所，头面作礼，白佛言：‘世尊，颇有布施功德善根，胜此尼弥大王功德善根者不？’迦叶，时二王子礼如来时，大千世界悉皆震动。迦叶，尔时妙华如来侍者弟子，名通达法，从坐而起，顶礼佛足，白佛言：‘世尊，何因缘故，大地震动？以何因缘，此二王子礼佛而住？’尔时，妙华如来告通达法：‘善男子，何用此问？若佛如来，说此王子净心深忍大悲之心礼如来足，一切天人皆当迷没。’
　　“迦叶，尔时妙华如来告一声闻神足弟子那罗延言：‘善男子，汝示神力起二童子。’迦叶，尔时那罗延比丘从坐而起，即以右手捉一童子，复以左手捉一童子，欲扶令起而不能动。时那罗延尽大神通，扶二童子欲令其起，不能动彼，如分一毛为千万分不动一分。迦叶，尔时三千大千世界，地皆震动，山河石壁悉亦大动，而不能动彼二童子。迦叶，尔时那罗延以妙华如来威神力故，令于下方恒河沙等诸佛世界悉皆震动，而亦不动彼二童子毛之一分。迦叶，尔时那罗延比丘礼妙华佛白言：‘世尊，我将不失神通力耶？何以故？世尊，此二童子生来未久，在于佛前头面著地，我尽神力不能令起。’尔时，妙华如来告那罗延比丘言：‘善男子，汝不失通。善男子，菩萨境界不可思议，一切声闻、缘觉所不能动，不能思量。善男子，若满三千大千世界，一切众生具大神力，如汝不异，至于亿劫，不能动此二童子起。’迦叶，尔时妙华如来说此语时，众中四百二十万众生发阿耨多罗三藐三菩提心。彼诸众生作如是念：‘菩萨神力甚为希有！未得一切智神力，乃尔大声闻神力不能令动，况成佛道！是故我等应行菩萨道，愿证如来无上智慧。’迦叶，尔时四百二十万众生，作是念已，于无上菩提心得坚住。
　　“迦叶，尔时彼众有一菩萨，名曰善慧，在大众中从坐而起，偏袒右肩，顶礼佛足，白妙华如来言：‘世尊，唯愿世尊起二童子。如彼所问，愿佛解说。’”
　　佛告迦叶：“尔时，妙华如来从虚空中出大音声，其声遍满乃至十方恒河沙等诸佛世界，声至之处世界地皆六种震动，放大光明遍照十方。迦叶，时二童子闻此声已，从地而起。迦叶，童子起时，于此三千大千世界，人天伎乐不鼓自鸣，于虚空中雨众妙华。迦叶，时二童子从地起已至如来所，右绕三匝，顶礼佛足，合掌恭敬瞻仰如来。迦叶，尔时妙华如来告善慧菩萨言：‘善男子，此二童子礼我足已作如是问：“世尊，颇有布施福德善根，胜此尼弥大王功德善根者？”此二童子礼我足已发问而住。’
　　“迦叶，尔时善慧菩萨，白妙华如来言：‘世尊，愿佛解说二童子问，令诸天人得安乐故。’尔时，妙华如来告善慧菩萨：‘善男子，汝今谛听！当为汝说。善男子，尼弥国王所作功德，若有菩萨住阿兰若行远离行，少知诸法得无生忍，功德胜彼无量无边。善男子，若三千大千世界一切众生，一一众生所作功德如尼弥王，如是三千大千世界一切众生所有福德，不如菩萨修行远离住于净心，正念相应解诸法空，无来无去如是少忍功德，胜前功德，百分不及一，千分不及一，亿分不及一，百亿分不及一，千亿分不及一，百千亿分不及一，百千那由他亿分不及一，乃至算数不及其一。善男子，如恒河沙等一切世界所有众生，一一众生悉作福德如尼弥王，彼诸众生所作福德，至恒河沙劫常修福德。善男子，于意云何？彼善男子得福多不？’迦叶，尔时善慧菩萨白妙华如来言：‘希有世尊！如来说喻不可思议，如此善根不可思议。’迦叶，尔时妙华如来告善慧菩萨：‘善男子，我今告汝有智慧人成就深忍，能信此语。彼一切众生所集善根，不如此二童子，以净心故礼如来足，胜前一切众生善根，百分不及一，千分不及一，百千分不及一，亿分不及一，百亿分不及一，千亿分不及一，百千亿分不及一，百千亿那由他分不及一，乃至算数譬喻所不能及。’
　　“迦叶，尔时妙华如来大众之中，八万四千比丘同声发言：‘世尊，我等随喜彼人功德，成就深法忍，信诸法空，心乐远离，趣阿兰若，举足七步，发阿耨多罗三藐三菩提心，成就智慧，我等随喜。’迦叶，尔时妙华如来，赞诸比丘：‘善哉！善哉！诸善男子，汝等以此随喜之业不思议善根，当作恒河沙等转轮圣王，然后得成阿耨多罗三藐三菩提。’”
　　尔时，摩诃迦叶及诸大众，一时同声白佛言：“世尊，我等随喜彼人发心，成就深忍，信诸法空，远离寂灭，自性清净。”
　　尔时，世尊告摩诃迦叶言：“迦叶，尔时达摩、善法二童子，白妙华如来言：‘世尊，菩萨具何等法，施不望报，不生嫉妒，心不悭吝，不生贪著，见人行施心不希望，成就如来无上之行，得深法忍成无上智？’迦叶，尔时妙华如来告善法二童子言：‘善男子，菩萨具足四法施，不望报，不嫉妒，不悭吝，不生贪，见人施不希望，成就如来无上之行，得甚深忍见无上智。何等为四？一者、信诸法空，二者、远离，三者、深忍，四者、正念。善男子，菩萨具此四法，施不望报，心不嫉妒，不悭吝，不生贪，见人施不希望，成就如来无上之行，成就深忍具无上智。善男子，复有四法，若菩萨具此四法，施不望报，心不嫉妒，不悭吝，不生贪，见人施不希望，成就如来无上之行，成就深忍满无上智。何等为四？善男子，菩萨求多闻；得多闻已游于城邑聚落，说法无所希望，乃至不受一言善赞，心无所贪；诸佛所说一切施中法施第一，住第一施其心欢喜；不求世间财物布施。何以故？善男子，十方无数阿僧祇诸佛世界，诸佛如来及比丘僧，不求世间资生之具。若有菩萨住清净戒，修于正法，具大悲心，不求利养，一切诸佛之所忆念；若有能说一四句偈，说偈文字皆自性空，一切诸法亦复如是皆自性空，此善男子善根功德，胜前善根，百分不及一，千分不及一，百千分不及一，亿分不及一，百亿分不及一，千亿分不及一，百千亿分不及一，百千那由他亿分不及一，乃至阿僧祇分亦不及一。’
　　“迦叶，尔时妙华如来告二童子：‘善男子菩萨具足四法，得成如来无上之行。何等为四？一者、行无上处，二者、说无上法，三者、施无上物，四者、信无上法。善男子，是名四法。菩萨成就此四法者，得成如来无上之行。’
　　“迦叶，时妙华如来为二童子说是法时，彼二童子闻此法已，踊在空中高七多罗树，同声赞佛：
　　“‘如来知诸行，教众生行施，
　　　而不著于施。
　　　此施无上施，能成无上忍，
　　　此中无有我，众生命及人。
　　　希有大精进，演说如是法，
　　　成就甚深忍，及得无上行。
　　　得无上菩提，永灭诸欲恼，
　　　大智慧清净，更不受后有。
　　　说于远离行，令住阿兰若，
　　　修于空解脱，亦不生分别，
　　　常勤行布施，不生于分别，
　　　此是无垢际。
　　　远离诸名字，说清净尸罗，
　　　令行寂灭处，此是第一戒。
　　　觉知寂灭处，常修行于忍，
　　　不分别众生，此是清净忍。
　　　离一切分别，修坚固精进，
　　　离一切有为，佛说此精进。
　　　能成远离法，焚烧一切事，
　　　断于诸有无，此无分别禅。
　　　不起诸烦恼，非此亦非彼，
　　　中间亦不住，此第一智慧。
　　　远离于三世，修习寂灭想，
　　　复观于此想，此想何处生？
　　　是故知无想，赞叹佛功德。
　　　演说第一法，其心不异念，
　　　听受于正法，说名字无尽，
　　　自性体不成，观境界无实，
　　　其心则解脱。
　　　若起如是想，我为说法者，
　　　彼则被魔缚，不知于法相。
　　　若欲得菩提，及求声闻者，
　　　求缘觉菩提，当修学此法。
　　　说于一解脱，智慧无边量，
　　　勿作下劣愿，当愿上菩提。
　　　若求如是身，相好自庄严，
　　　如佛金色身，当求上菩提。
　　　作生一切法，作者不可得，
　　　诸法从缘生，无自性自性。’
