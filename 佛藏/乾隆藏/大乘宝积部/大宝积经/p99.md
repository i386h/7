<!-- { "loadSidebar": true } -->
　　“舍利子，所谓如来处世无诸误失，以无失故名为如来。何等名为无有误失？舍利子，如来身业无有误失；以无失故，一切世间若愚若智，不能立如法论，谓如来身有误失者。何以故？佛薄伽梵身业毕竟无误失故。舍利子，诸佛如来游步世间，直视于前，转身回顾，若屈若伸，服僧伽胝，摄持衣钵，进止往来，行住坐卧，如来于中无失威仪，端严庠序。舍利子，如来若往城邑，若旋返时，双足蹈空，而千幅轮现于地际，悦意妙香钵特摩华，自然踊出承如来足。若畜生趣一切有情为如来足之所触者，极满七夜受诸快乐，命终之后往生善趣乐世界中。舍利子，如来被服不著其身，如四指量吠岚婆风不能披动。舍利子，如来身光极照无间，触彼众生令兴乐受。舍利子，如是一切身无过相，故说如来身无误失。如自所证身无误失，亦为众生说如斯法，令其永断身业误失。舍利子，如来语业无有误失；以无失故，一切世间若愚若智，不能如法伺求如来语业误失。何以故？舍利子，如来为迦罗时语者，如来为实语者，为谛语者，为三摩耶时语者，为如语而作者，为善训释词语者，为令众生欢悦语者，为无重述语者，为文义庄严语者，为随发一音皆令信解欢悦语者。舍利子，如是一切语无过相，故说如来语业无失。如自所证语无误失，亦为众生说如是法，令其永断语业误失。舍利子，如来之心无有误失；以无失故，一切世间若愚若智，不能如法伺候如来心业误失。何以故？舍利子，如来不舍甚深定法，而能发起作诸佛事不役神虑，于一切法无碍智见任运而转，故说如来心无误失。如自所证心无失故，亦为众生说如斯法，令其永断心业误失。舍利子，如是身、语、心业无有失故，是名如来第一诸业无有误失不共佛法。
　　“复次，舍利子，云何如来所发言音无有卒暴？舍利子，如来以无卒暴发言音故，一切世间若魔、若魔眷属，及余天子、诸外道等，不能伺候如来便者。何以故？舍利子，如来言音本无卒暴，无随卒暴。何以故？久已永离诸爱恚故。一切众生虽加尊敬而心不高，虽加轻侮而心不戚。又舍利子，如来无有所作过时及不究竟，非由此事而起追悔，及随前事起卒暴音。又舍利子，如来无有与世诤讼，是故如来无卒暴音。如来常止无诤深定，无我所执，亦无有取，远离诸缚，是故如来无卒暴音。舍利子，如是无量音无卒暴，如来于中悉皆证入。如佛所证音无卒暴，亦为众生说如斯法，令其永断诸卒暴故。舍利子，是名如来第二言无卒暴不共佛法。
　　“复次，舍利子，云何如来念无忘失？舍利子，如来正念无忘失故，不于一法而生愚乱。何以故？如来住于静虑、解脱、三摩地、三摩钵底中，不痴忘故；观诸有情心行动转，无挂碍故；如其所应宣说妙法，无忘失故；于诸义法训词辩才无碍解中，无忘失故；于去来今无碍智见，如是无量无忘失故。如自所证去来现在无碍智见无有忘失，亦为有情说如斯法，令其证得无忘失念。舍利子，是名如来第三念无忘失不共佛法。
　　“复次，舍利子，云何如来无不定心而可得者？舍利子，如来若行若住、若坐若卧、若食若饮、若语若默，常处深定中无出离。何以故？由如来证得甚深三摩地最胜波罗蜜多，成就无障无碍深静虑故。舍利子，无有众生处有情类，若定不定能观如来心及心所；唯除如来威力加被而能得知。如自所证常处定心，亦为有情依三摩地说如斯法，令其永断散乱之心。舍利子，是名如来第四无不定心不共佛法。
　　“复次，舍利子，云何如来无诸异想？何以故？舍利子，由异想故，可有安住不平等心。如来心常安住平等故，于一切无诸异想。舍利子，如来于诸佛土无诸异想，以彼佛土如虚空故。如来于诸有情无种种想，由彼有情性无我故。如来于诸佛所无种种想，由彼法性无有差别，平等智故。如来于一切法无种种想，由离欲法性平等故。如来于持戒者其心无爱，于犯戒者其心无恚，于有恩所无不酬报，于有怨所情无加害，于所调伏无不平等，于住邪定心不轻慢，于诸法中平等安住，故名如来无种种想。如自所证无异想故，亦为众生说如斯法，令其永断种种异想。舍利子，是名如来第五无诸异想不共佛法。
　　“复次，舍利子，云何如来无简择舍？何以故？舍利子，如来已修圣道而证此舍，非未修道而有证故。如来已修于心、已修于戒、已修于慧而证此舍，非所未修而有证故。舍利子，如来舍者，随智慧行，不随痴行。如来舍者，是出世间，不堕世间。如来舍者，是圣，是出离，非为不圣，非不出离。如来舍者，能转梵轮，悲愍众生常不舍离。如来舍者，任运成就，不随对治故。舍利子，如来舍者，无高不高，亦无下劣，得住不动，远离二边，超过一切思量简择，观待于时亦不过时，无动无思，无有分别，无异分别，无修无损，无有憍逸，无有示现，真性如性，不虚妄性，非不如性，如是无量。舍利子，如来如是大舍成就，为诸众生舍圆满故说如斯法。舍利子，是名如来第六无简择舍不共佛法。
　　“复次，舍利子，云何如来志欲无有退减？舍利子，何等志欲而无退减？所谓如来善法志欲。复有何义名为志欲？舍利子，如来大慈志欲无减，如来大悲志欲无减，如来说法志欲无减，调伏众生志欲无减，成熟众生志欲无减，兴于远离志欲无减，教导菩萨志欲无减，绍三宝种令不断绝志欲无减，一切如来不随欲行，如来志欲智为前导。如自所证志欲无减，亦为众生说如斯法，令彼证得圆满无上一切智智之志欲故。舍利子，是名如来第七志欲无减不共佛法。
　　“复次，舍利子，云何如来正勤无有退减？舍利子，何等正勤而不退减？所谓不舍所化众生正勤，于听法众不怀摈遣正勤，以如是等无有退没故，说如来正勤无减。舍利子，假使如来值遇如是，乐闻法众堪任法器，若能听法经劫无倦，如来亦随经劫不起于座，不缘食饮，相续说法中无暂废。又舍利子，如来为众生故，假使过于殑伽沙等诸佛世界，唯一众生是佛化限；尔时如来躬往其所，为说法要令其悟入，正勤无厌。舍利子，如来身无疲倦，及以语、心亦无疲倦。何以故？如来身、语及心常安息故。舍利子，如来长劫发起精进，赞叹精进，为诸众生说如是法，令彼勤修是精进故证圣解脱。舍利子，是名如来第八正勤无减不共佛法。
　　“复次，舍利子，云何如来于一切一法及一切种一切念，无有退减？何以故？由诸如来念无退故。舍利子，如来证得阿耨多罗三藐三菩提，无间观察一切众生，去来诸心相续知已，如来于中毕竟了知无有忘念。又如实知众生行已，如来于中无复役智，而如来念曾无退减。又舍利子，如来安立三聚众生，诸根悟入意解趣行，审观察已更不忆念，无重思惟不复观察，常为众生宣说妙法无有断绝。何以故？由如来念无退减故。如自所证无退减念，亦为众生说如斯法，令其永断诸念退减。舍利子，是名如来第九念无退减不共佛法。
　　“复次，舍利子，云何佛三摩地无有退减？舍利子，佛三摩地与一切法，其性平等无非平等。何以故？由一切一法及一切种法无有不平等性故。舍利子，何因缘故佛三摩地复无退减？舍利子，以真如平等故，即三摩地平等；以三摩地平等故，即如来平等。以能证入如是平等性故，三摩地者名为等定。又舍利子，若贪际平等即离贪际平等，若瞋际平等即离瞋际平等，若痴际平等即离痴际平等，若有为际平等即无为际平等，若生死际平等即涅槃际平等。以如来证入如是平等性故，于三摩地而无退减。何以故？平等之性无退减故。舍利子，此佛三摩地非眼相应，亦非耳、鼻、舌、身、意相应。何以故？然彼如来诸根无缺故。又如来三摩地，不依地界，不依水、火、风界，不依欲界、色无色界，不依此世及他世间。何以故？由无依故无退无减。是故如来如自所证，诸三摩地无有退减，亦为众生说如是法，令彼证得诸三摩地故。舍利子，是名如来第十三摩地无有退减不共佛法。
　　“复次，舍利子，云何如来智慧无有退减？舍利子，何等名为如来智慧？所谓了知诸法不缘他知，为他有情及以他人演妙法智，无尽善巧无碍解智，分别一切句智，悟入一句百千大劫说无尽智，如其所闻断疑网智，于一切处无障碍智，宣说安立圣三乘智，能遍了达八万四千有情心行智，如应开示八万四千诸法藏智。舍利子，此如来智慧，无边无际，无有穷尽。由此智慧不可尽故，随慧而说亦无有尽，故说如来智慧无有退减。如自所证智慧无减，亦为众生说如斯法，令其证得无尽智慧故。舍利子，是名如来第十一智慧无减不共佛法。
　　“复次，舍利子，云何如来解脱无有退减？舍利子，何等名为如来解脱？舍利子，诸声闻乘随悟音声故得解脱，诸独觉乘随悟众缘故得解脱，佛薄伽梵远离一切执著二边故得解脱，是故说为如来解脱。何以故？舍利子，如是解脱前际无缚，后际无转，不住现在故。又舍利子，眼之与色二执解脱，如是耳声、鼻香、舌味、身触二执解脱，摄受无执依止解脱故。又舍利子，心之与智自性光洁，体无瑕秽，是故诸佛由刹那心相应慧故，证得阿耨多罗三藐三菩提。以是如来随所证觉，亦为众生说如斯法，令彼证觉如是法故。舍利子，是名如来第十二解脱无减不共佛法。
　　“复次，舍利子，云何如来一切身业，智为前导，随智而转？何以故？舍利子，由能成就是身业故。一切有情若见如来即便调伏，或闻说法亦皆调伏，是故如来或现默然调伏众生，或现饮食调伏众生，或现诸威仪调伏众生，或现诸胜相调伏众生，或现随形好调伏众生，或现无观顶调伏众生，或现观视相调伏众生，或现神光触照调伏众生，或现游步举足下足调伏众生，或现往还城邑聚落调伏众生。舍利子，以要言之，佛薄伽梵无有威仪而不调伏诸众生者。故说如来一切身业，智为前导，随智而转，亦为众生说如是法，令其证入如是智故。舍利子，是名如来第十三身业智导不共佛法。
