<!-- { "loadSidebar": true } -->
　　佛言：“善男子，若无提婆善知识者，终不得知如来具有无量功德。善男子，提婆达多是善知识，共我诤胜现作怨家，得显如来无量功德。善男子，提婆达多善友知识，在于宫内语阿阇世王，令害如来。时，王故放护财象王，令灭如来。善男子，如来见象即调伏之。尔时无量无边众生，见象调伏生奇特心，即生正信归依三宝，所谓佛宝、法宝、僧宝，显三宝故。善男子，如此之事应如是知，提婆达多是善知识，久来随逐示现怨家。而诸愚人如实取之，作如是言：‘提婆达多是害佛者，是怨家者。’善男子，乃至过去五百世中所生之处，提婆达多是善知识，示怨家事，悉是示现显诸菩萨及显如来无量功德。而诸愚人如实取之：‘提婆达多是害佛者，是怨家者。’以是不善取义因缘，堕三塗中，所谓地狱、饿鬼、畜生诸苦恼处。何以故？善男子，提婆达多善知识者，善修无量诸胜功德，善修善根，亲近诸佛宿植德本，心向大乘，顺向大乘，向大乘彼岸，近于阿耨多罗三藐三菩提。善男子，彼坏心故于未来世，生于地狱、饿鬼、畜生诸恶道中。”
　　尔时，净无垢宝月王光菩萨摩诃萨言：“世尊，如来昔日入舍卫城，于奢犁耶婆罗门村，周遍乞食，空钵而出。此事云何？”
　　“善男子，我此所作，亦为愍念后世众生故示是事。令未来世作如是知：‘如来具足无量功德，尚空钵出，何况我等及其余者！’善男子，复有说言：‘是魔波旬劝于婆罗门、长者、居士，令其不肯供养如来。’此亦不尔。何以故？善男子，魔王无力能劝长者，令不供养如来食故。善男子，此事不应如是取之。何以故？魔王无力而能遮障如来供养。乃是如来劝持魔王，令语长者、婆罗门等而不供养。善男子，如来已灭一切障碍，成就无量诸胜功德。而有能障如来供养，无有是处。如来无有实业果报，为彼众生令得道故，如来示现如是方便善巧诸事。善男子，如来若断一食食已，令诸声闻及魔波旬、天龙八部及诸天子，作如是念：‘无令眷属生忧苦心，为彼诸事。’是故如来日夜示现如是等事，令发一念不善之心，乃是如来断于诸有，如前示现，后亦如是。令未来世作如是知：‘如来断有，尚有此事，何况我等及其余者！’现此事时，七万天众于如来所起清净心。如来尔时知其心已，种种说法，彼闻法已得法眼净。善男子，我观后世故示是事，如来无有如是业报。”
　　尔时，净无垢宝月王光菩萨摩诃萨言：“世尊，旃遮摩那毗孙陀梨，木器合腹以谤世尊。此事云何？”
　　佛言：“善男子，此亦不尔。如来成就无量功德，无业报患。善男子，乃是如来威神之力，能令旃遮摩那毗孙陀梨等，置过无量恒河等世界之外。而被谤者，乃是如来以方便力示业果报。我诸弟子以薄福故，既得出家在我法中，以被谤故则退我法，以不思量如来言教，作如是说：‘我等今者已被谤故，不应得在佛正法中。’令彼诸人闻教忆念：‘诸佛如来具足成就一切白法，灭诸恶法，尚有如是恶对被谤，何况我等及其余者！’如是知已，不复退还，修净梵行。善男子，旃遮摩那毗孙陀梨等，起于恶心，以佛力故令梦开悟：‘我实谤佛！我若舍身，必堕三恶！’善男子，如来若知可防护者必防护之，是故示现如此之事。善男子，无一众生如来舍者，故现此事。”
　　尔时，净无垢宝月王光菩萨摩诃萨言：“世尊，如来昔在毗兰多国，受毗兰若婆罗门请，而食麦者。此事云何？”
　　佛言：“善男子，我亦愍念后世众生故现是事。如来实知诸婆罗门、居士等请而不供养，而受其请，彼处安居。何以故？善男子，彼安居处有五百马，所有食麦施与众僧，令至三月。善男子，彼马悉是大菩萨也！宿植德本而值恶友，造诸恶业生畜生中。善男子，彼五百马有调马者，是日藏菩萨，以愿力故生在彼处。善男子，是日藏菩萨，劝五百马发菩提心，为令得脱故生彼处。善男子，以彼善调马主力故，彼五百马皆忆宿命，得菩提心还得本心。善男子，如来愍念彼五百马故，受彼请，彼处安居。调马人麦与如来食，五百马麦诸弟子食。善男子，彼调马者以马音声调五百马，皆令忏悔，劝其发心；复令彼马于佛法中，于三宝所起敬重心。善男子，过三月已，彼五百马舍身生于三十三天。彼在畜生尚得是利！如来尔时为彼说法，令得阿耨多罗三藐三菩提记。善男子，彼处所有调五百马，防护马者，如来记彼，当得成就自调伏心缘觉之道。
　　“善男子，世间无有是可食物，如来食之而有不作微妙味者！善男子，假使如来食于土块瓦石等物，而无不退微妙味食。善男子，如来所食皆作上味，无有世间三千大千世界之中所食之物而可比者。何以故？以如来得味中上味，得食上味，得大丈夫诸相好等。善男子，汝今应当如是正取如来所食，悉微妙味，无有可比。善男子，阿难比丘怜愍我故而作是言：‘云何如来生转轮圣王家，舍王位出家而能食麦？’如来善知阿难心已，故与一麦告言：‘阿难，汝当知之此是何味？’阿难食已生奇特心，即语我言：‘世尊，我生在王家，长养王家，而未曾得如是上味。’善男子，阿难比丘以彼食味身心得安，七日不食。善男子，以是事故当知，如来无有业报。然彼居士、婆罗门，请诸有德清净比丘不供养者，诸比丘等受请往彼，而不供养示现业报。善男子，汝应当观如来神力，彼婆罗门请佛及僧而不供养，如来记彼不堕恶道。善男子，共佛受请彼处安居五百比丘，于中乃有四十比丘，多有贪心不能观察，不净行故，若得称意微妙食者，悉皆退转；食马麦故，不生欲心，过七日已，得阿罗汉果。善男子，如来善巧知众生心故，受彼请，为度彼故。善男子，菩萨摩诃萨，善巧成就如是甚深秘密法教示现之事。若如是知，名为善解如来密教。”
　　尔时，世尊为显此义，偈重说言：
　　“善知渐法门，及以顿所说，
　　内心善巧知，诸菩萨示现。
　　善巧知秘密，远离诸疑惑，
　　善知诸佛说，所有秘密教。”
　　尔时，净无垢宝月王光菩萨摩诃萨白佛言：“世尊，云何菩萨摩诃萨不求声闻、缘觉乘？”
　　佛言：“善男子，菩萨摩诃萨在于地狱、饿鬼、畜生诸恶道中，虽在彼处受极重苦不可具说，而心不求声闻、缘觉乘，亦无心求自得解脱，不念少欲，不念少作，不行少欲，不行少作事。善男子，菩萨于彼善业众生而与同事，然是菩萨于彼众生善劝化之，令其修行发阿耨多罗三藐三菩提心。善男子，菩萨摩诃萨成就如是法故，不求声闻、缘觉菩提。”
　　尔时，世尊为显此义，偈重说言：
　　“常化诸众生，心不生疲惓，
　　于无上菩提，坚固不退转。
　　其心不可动，犹如妙山王，
　　修行慈悲心，不求二乘道。”
　　尔时，净无垢宝月王光菩萨摩诃萨白佛言：“世尊，如来已说菩萨成就如是等法，是故名为行大乘、住大乘。而如来不说，以何义故此大乘名为大乘？”
　　尔时，世尊告净无垢宝月王光菩萨摩诃萨言：“我今问汝，随汝意说。善男子，于意云何？转轮圣王所行之道，具四兵众所行处道，以何而说？”
　　时，净无垢宝月王光菩萨摩诃萨言：“世尊，是名王道，是名大道，是无畏道，是无碍道，是胜一切诸国王道。”
　　佛语净无垢宝月王光菩萨摩诃萨言：“善男子，诸佛如来正真正觉所行之道，彼乘名为大乘，名为上乘，名为妙乘，名为胜乘，名无上乘，名无上上乘，名无等乘，名不恶乘，名为无等等乘。善男子，以是义故，名为大乘。”
　　时，净无垢宝月王光菩萨摩诃萨白佛言：“善哉！世尊。善哉！善逝。善哉！世尊，快说如是大乘名义。”
　　如来说是十法法门时，魔波旬作是念言：“今日沙门瞿昙过我境界。若我具备四种兵众，恼彼瞿昙，令其不得说此法门。”时魔波旬作是念已，即具四兵，至王舍城耆阇崛山。
　　时，净无垢宝月王光菩萨摩诃萨，遥见波旬具四兵众，为恼如来，令不得说此法门故欲来至此。时，净无垢宝月王光菩萨摩诃萨即现神通；现神通已，令魔波旬至王舍城四衢道头，唱如是言：“汝王舍城诸人民等，当知今日沙门瞿昙，在王舍城耆阇崛山，为诸四众具说正法，初中后善，文义俱深，淳备具足清净梵行。汝等诸人，可往诣彼沙门瞿昙，听其说法，令汝长夜成大安乐诸利益事。”
　　尔时，王舍大城之中，诸婆罗门、刹利、长者及居士等，被魔劝已，手执香华、涂香、末香、烧香、宝幢、宝盖，出王舍城至耆阇崛山，到如来所，顶礼佛足，尊重赞叹，却坐一面。时，魔波旬亦具四兵，从王舍城出至耆阇崛山，到如来所，化作曼陀罗华散如来已，与四兵众却坐一面。
　　时，净无垢宝月王光菩萨摩诃萨，知魔波旬坐一面已，即语魔言：“汝魔波旬，以何因缘将四兵众，恼乱如来，并障如来说此法门？汝今应当于如来所，生惭愧心，起忏悔心。无令汝于长夜得无利益，成大苦报。”
　　时，魔波旬闻净无垢宝月王光菩萨语已，即合十指，爪掌拄地，礼如来足，于如来所生惭愧心，起忏悔心，而作是言：“我于今者甚畏如来！甚奇善逝！唯愿大慈，受我忏悔。我甚愚痴，无有智慧，无善巧智，不自惜身，而于如来起于恶心，复欲令此法门绝灭。善哉！世尊，重受我忏。”
　　佛言：“波卑椽，善哉！善哉！长养善根。若我法中有善男子、若善女人，起心忏悔以求清净。善哉！波卑椽。”
　　时，魔波旬至佛所立，白言：“世尊，如来诸经，皆断恶语、不善语耶？”
　　如来答言：“如是，如是。”
　　魔波旬言：“云何如来法王、法主，得法自在而语，称我言波卑椽，如是唤我？”
　　佛言：“波卑椽，我今为汝说于譬喻。善男子，譬如长者居士财富无穷，唯有一子甚爱念之，不用离目以命系子。然彼一子，诸根不调甚恶谄曲，长者居士爱念心故以杖打之，或瓦或石，欲令此子息彼事故。善男子，于汝意云何？是长者居士挝打其子，有恶心不？”
　　魔波旬言：“不也，世尊。欲令成就爱念子故，作如是事。”
　　佛言：“波旬当知，如来正真正觉善知众生心性根欲，是故观察，应以恶言而得度者，即说恶言；应以默然无所言说而得度者，即为默然；应以驱遣而得度者，即驱遣之；应以说法而得度者，即为说之；应以摄受而得度者，即摄受之；应见色身而得度者，即现色身令彼见之；应闻声香若得味触而得度者，即为现声而为说法，至香味触现令得度。”
