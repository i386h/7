<!-- { "loadSidebar": true } -->
　　尔时，世尊告文殊师利言：“文殊师利，若有得闻此修多罗甚深法门，与值佛兴世，等无有异。文殊师利，若闻此经，与证须陀洹无异，与证斯陀含无异，与证阿那含无异，与证阿罗汉无异。何以故？以彼如如无异故。文殊师利，又若闻此经心生信解，与彼后身菩萨菩提树下坐于道场必成正觉，一等无异。何以故？如斯法门，即是三世诸佛世尊之要道故。”
　　于是，文殊师利白佛言：“世尊，如是，如是，如佛所说，如空无异，如无相无异，如无愿无异，如如如无异，如法界无异，如实际无异，如平等无异，如解脱无异，如离欲无异。”
　　尔时，文殊师利白佛言：“世尊，唯愿如来护持如是甚深法门！于后末世五百岁时，当使此经于阎浮提遍行流布，令诸善男子、善女人等咸得闻之。”文殊师利作是请时，即令三千大千世界，一切音乐不鼓自鸣，一切诸树自然郁茂，一切众华咸悉开敷；又此三千大千世界六返振动，放大光明遍照三千大千世界，夺日月光令不复现。
　　百千亿天欢喜踊跃，得未曾有，住于虚空雨天华香，种种诸华及诸华鬘，涂香、末香如雨而下，香气氛馥充满十方，作天乐音其声和雅。一切咸共叉手合掌，同声称赞：“希有！希有！奇特法门！今此文殊师利大士所说，令我等闻，我为福会，从生至今，再遇阎浮转大法轮。有诸众生具足善根，然后乃得闻此深法。若诸众生闻已信行，当知是人已曾供养一切诸佛，亦为已得甚深法忍。若有众生闻此经典，不惊不怖，不退不没，深心爱乐，当知是人不经二乘善根中来。”
　　尔时，文殊师利白佛言：“世尊，今此奇瑞，将无为是法门，于未来世阎浮提中，遍行流布住持不灭耶？”
　　佛言：“如是，如是，向所现瑞，唯为是经于阎浮提遍行流布住持不灭故。”
　　文殊师利言：“世尊，唯愿世尊更建诚实，令此经典后世流行，炽然不灭。”
　　佛言：“文殊师利，若三解脱门，能证涅槃是诚实者，于后末世五百岁时，此经法门弘阎浮提，炽然不灭为诚实语。文殊师利，若苦无常，若空无我，是实言者，于后末世五百岁时，此经法门弘阎浮提，炽然不灭为诚实语。”
　　文殊师利言：“世尊，如世尊说，无我、无人、无众生、无寿命、无丈夫、无摩奴阇、无摩那婆、无烦恼、无清净，是实言者，于后末世五百岁时，此经法门弘阎浮提，炽然不灭是诚实语。如世尊说，无生死、无涅槃，无贪欲、无瞋恚、无愚痴，无名、无色，无因、无果，无有、无知，无身、无身证，无心、无心果，无念、无念处，无发、无发处，无色、无受、无想、无行、无识，无眼、无色，无耳、无声，无鼻、无香，无舌、无味，无身、无触，无意、无法，无欲界、无色界、无无色界，无断、无常，如是等法是实言者，于后末世五百岁时，此经法门弘阎浮提，炽然不灭是诚实语。如世尊说，无须陀洹、无须陀洹果，无斯陀含、无斯陀含果，无阿那含、无阿那含果，无阿罗汉、无阿罗汉诸法，无辟支佛、无辟支佛诸法，无如来、无如来诸法，无证平等，无力无畏，无智果，无圣证，无空、无无相、无无愿，无离欲处，无得本性，无有平等，无有余处，无暗无明，无缚无解，无彼岸、无此岸、无中间，无念无觉，如此等法是实言者，于后末世五百岁时，此经法门弘阎浮提，遍行流布炽然不灭是诚实语。如世尊说，于此法门，无有众生信解脱得果，相应不相应，不合不散，如是等法为实言者，于后末世五百岁时，此经法门弘阎浮提，遍行流布炽然不灭是真实语。如世尊说，过去诸如来应供正遍觉，作如斯说，无有一法能令众生于生死中灭除烦恼解脱涅槃，亦无众生有法生灭，乃至无有过失，无出无动，如过去佛所说，如是未来、现在所说亦然；若此等法是实言者，于后末世五百岁时，此经法门弘阎浮提，遍行流布是真实语。又如世尊说此法时，无有菩萨得是三昧诸陀罗尼门，亦复无彼诸佛所说语言句义，乃至不说一文字句，无人听闻，无人得解，无人成佛，如此等法是实言者，于后末世五百岁时，此经法门弘阎浮提，遍行流布炽然不灭是真实语。如世尊说，无有戒身，无有三昧，无有智慧，无有解脱，无有解脱知见，如此等法是实言者，于后末世五百岁时，此经法门弘阎浮提，普宣流布炽然不灭是真实语。如世尊说，诸菩萨等不行布施，不持禁戒，不修忍辱，不发精进，不入禅定，不得般若，不求菩提，不转诸地，不得佛道，不得诸力，不得无畏，不得诸相，不获诸辩，不转法轮，不度众生令取正觉，如此等法是实言者，于后末世五百岁时，此经法门弘阎浮提，普宣流布炽然不灭为真实语。”文殊师利宣此诚实誓时，三千大千世界大地六种振动。
　　尔时，弥勒菩萨摩诃萨白佛言：“世尊，有何因缘，今此世界如是大动？”
　　佛告弥勒菩萨言：“弥勒，汝今不应问如是事。所以者何？来世众生，钝根少信，闻不能解，堕于疑慢，长夜不安。”
　　于是，弥勒菩萨复白佛言：“世尊，唯愿说之！世尊若说，能多利益一切世间天人大众故。”
　　佛告弥勒：“如是经典，往昔已有七十四亿百千那由他诸佛世尊，于此方所称扬赞说，皆因文殊师利及善住意天子等问答咨论也。”
　　弥勒菩萨复白佛言：“世尊，是文殊师利及善住意天子，闻此法门其久近耶？”
　　佛告弥勒：“乃往过七阿僧祇劫，有佛世尊，号普华最上师子游步胜功德聚如来应供正遍觉所。是善男子等，从彼佛所初闻此经也。”
　　说是经时，众中有若干恒河沙众生，皆发阿耨多罗三藐三菩提心；复倍前数众生，得住不退转忍；复倍前数众生，远尘离垢，得法眼净。
　　尔时，世尊说此经已，于是文殊师利与善住意天子，及彼十方诸菩萨众，及彼一切诸天子众，及尊者舍利弗、尊者摩诃迦叶，诸比丘众乃至所有天、人、阿修罗、诸龙鬼神一切众等，闻佛所说，皆大欢喜，信受奉行。
大宝积经卷第一百六唐三藏法师菩提流志奉诏译
阿阇世王子会第三十七
　　如是我闻：一时，佛在王舍城耆阇崛山中，与大比丘众千二百五十人俱。
　　尔时，阿阇世王所爱之子名为师子，与其同友五百人俱，皆已趣向阿耨多罗三藐三菩提，各持种种幢幡宝盖，从王舍城往耆阇崛山，到如来所礼拜供养。于是，王子合掌恭敬，而白佛言：“唯愿如来，为我宣说诸菩萨行。”
　　尔时，王子即说颂言：
　　“云何得端正，莲华中化生？
　　云何知宿命？愿佛为宣说。”
　　尔时，如来了达诸行，究竟彼岸，随问而答，即说颂曰：
　　“忍辱得端正，施莲华化生，
　　法施知宿命，汝当如是解。”
　　王子又问：
　　“云何得成就，三昧陀罗尼，
　　凡有所发言，皆令人信受？”
　　世尊答曰：
　　“修心得三昧，忍获陀罗尼，
　　敬重于众生，发言人信受。”
　　王子又问：
　　“云何得正念，具足智慧生，
　　如法而修行，坚固不可坏？”
　　世尊答曰：
　　“不谄得正念，巧观智慧生，
　　尊重所修行，护法心坚固。”
　　王子又问：
　　“云何成妙相，具足三十二，
　　八十随形好，观者乐无厌？”
　　世尊答曰：
　　“由施得诸相，行慈获随好，
　　等心于众生，观者无厌足。”
　　王子又问：
　　“云何得梵音，迦陵频伽声？
　　云何令世间，见者皆欢喜？”
　　世尊答曰：
　　“诚言获梵音，迦陵由软语，
　　离绮言两舌，见者皆欢喜。”
　　王子又问：
　　“由何等业行，得生诸佛前，
　　能请微妙义？唯愿如来说。”
　　世尊答曰：
　　“于诸法施中，不曾为障碍，
　　因此故恒得，值遇诸如来。”
　　王子又问：
　　“云何离诸难，而生于善趣？
　　云何世世中，性常无放逸？”
　　世尊答曰：
　　“净信离诸难，持戒生善趣，
　　由修习于空，所生无放逸。”
　　王子又问：
　　“云何获神通，及证宿命智，
　　能永尽诸漏？愿佛为开演。”
　　世尊答曰：
　　“施乘得神通，教授成宿命，
　　舍离于二边，由是尽诸漏。”
　　王子又问：
　　“云何净业成，魔网不能罥，
　　而于世世中，为众之所爱？”
　　世尊答曰：
　　“胜解成净业，精进摧伏魔，
　　如说而修行，所生令众爱。”
　　王子又问：
　　“云何得长寿，获少病之身，
　　感难坏眷属？愿牟尼宣说。”
　　世尊答曰：
　　“不害得长寿，除他忧少病，
　　诤讼使和安，得难坏眷属。”
　　王子又问：
　　“云何得财富，资具无损减，
　　于世世所生，成就大威德？”
　　世尊答曰：
　　“不嫉获财富，无悭资具增，
　　谦下成尊贵，有威德自在。”
　　王子又问：
　　“云何获大力，众魔不能害，
　　威势常超胜？唯愿人尊说。”
　　世尊答曰：
　　“恒施上味食，恐怖令安隐，
　　由斯得大力，威势常超胜。”
　　王子又问：
　　“云何得成就，天眼及天耳？
　　云何能了知，种种众生心？”
　　世尊答曰：
　　“施灯感天眼，奉乐成天耳，
　　远离于二边，故获他心智。”
　　王子又问：
　　“云何得净土，及以众圆满，
　　获随体圆光？功德海当说。”
　　世尊答曰：
　　“由愿得净土，忍力众成就，
　　施众妙宝帐，得周遍圆光。”
　　王子又问：
　　“云何所生处，菩提心不坏，
　　乃至于梦中，亦无有忘失？”
　　世尊答曰：
　　“凡所游行处，城邑聚落中，
　　化众趣菩提，菩提心不坏。”
　　王子又问：
　　“云何大牟尼，为众之所爱，
　　摄取一切法？唯愿人尊说。”
　　世尊答曰：
　　“胜志乐具足，不退菩提心，
　　由此摄诸法，为众之所爱。”
　　尔时，王子与诸大众，闻是偈已，咸作是言：“如佛所说此诸妙行，我等从今尽当修学。”是时如来即现微笑，放大光明遍照无量无边世界。
　　于是，弥勒菩萨白佛言：“世尊，以何因缘现此微笑？愿为宣说，断除疑惑。”
