<!-- { "loadSidebar": true } -->
　　“复次，目连，我念过去，作贾客主名为吉利，入于大海取大珍宝，安隐而出还达本国。是人入城到家门前，是时城中多有乞儿，围绕在前作如是言：‘善来！安隐！吉利大檀越！我等欲有所乞，若见许者我等当乞。’目连，尔时吉利语诸乞人：‘汝等可乞我所有物，能以相与，无所贪惜。’时诸乞人语吉利言：‘汝从大海所得宝物尽以与我，我等若尔皆得吉利。’如是，目连，吉利即时以诸珍宝尽与乞儿，凡有八十亿摩尼珠，一一皆值百亿两金。目连，是吉利以是多物施已，心无有异不生疑悔。尔时，吉利以多宝物，与乞人已不入其家，复还至海采取珍宝，入海之后倍得宝物。过八十岁还到本国，欲入城时，见犯罪人杀者执缚，打恶声鼓街巷唱令，将至杀处加以刑戮。时应死者遥见吉利，作是言：‘贾客主施我无畏，救我死罪，与我寿命。汝是大檀越贤善好人。’吉利闻已语应死者：‘咄人！我今施汝无畏，救汝死罪。’即至杀者所，人人皆与一摩尼珠价值一亿两金。‘汝今小住，待我今者至王边还。’尔时，吉利疾至王所，白言：‘大王，我欲以好珍宝买此人命。’王答吉利：‘是人罪不可恕，不可得买。若必欲买，汝所有物尽以与我，并自伏死乃可得脱。’目连，尔时吉利闻已欢喜：‘我得大利，得满所愿，能救此人得称我意。’即时，吉利得救此人免于死罪，即以居家所有财物，及于大海所得珍宝，无量千亿金银宝物，皆送与王，白大王言：‘可放此人！我所有物尽现在此。’王受物已语杀者言：‘将吉利杀。’答言：‘尔诺。’受王命已即缚吉利，将至杀处，右手举刀，欲斫吉利；手直不下惊怪恐怖，即将吉利白王此事。目连，王闻此语，即自执刀欲杀吉利，举刀欲斫，其王即时两臂落地，得大衰恼发声而死。目连，汝谓尔时吉利贾客主，岂异人乎？勿作是念！即我身是。尔时王者，即调达痴人是。目连，尔时调达欲夺我命不能得夺；至于今世，我得阿耨多罗三藐三菩提，欲夺我命而亦不能。何以故？如来一切世间天、人、阿修罗中无能害者，何况调达痴人！调达于今谋集恶人来欲杀我，亦自方便欲得杀我，而失利养名闻势力，生身直入阿鼻地狱。目连，我本行菩萨道时，不见利益众生如调达者，而调达不知恩义。我本修菩萨道时，于众生中犹如父母。以是因缘当知如来，于诸众生悲心深厚。
　　“复次，目连，过去久远雪山王边有五百群象，于中有一大象王为主，体貌可爱，大力有智。时是象群宿出在山崄隘难之处，唯有一道。尔时，猎师见此象群，即夜于崄道中大作坑陷，作是念：‘此诸群象当堕此中，得属于我，随我所取。’夜作坑已，驱逐群象向崄道坑。群象欲出，见有大坑不能得过。目连，时象群主以身横在坑上为桥，使五百群象于脊上过，群象过已作势踊跳。尔时，山神说是偈言：
　　“‘恶人作深坑，中有智象王，
　　　度彼亦自度，唐劳作深坑。’
　　“目连，汝谓尔时象王利根大力者，岂异人乎？勿作是念！即我身是。时五百群象，今五百比丘为调达所坏者是。尔时猎者，调达等五百比丘是，所谓蹇陀达多、迦楼罗提舍、三闻陀达多、拘迦梨提婆达多。目连，我常长夜，见怖畏众生施以无怖畏，见苦恼众生施与安乐，贫穷众生施以财物，堕邪道众生示以正道，病痛众生除其病苦，饥饿众生施以饮食，食肉饮血众生以身肉血施与。目连，我随所愿皆作不虚，我许众生不生懈怠。目连，我发阿耨多罗三藐三菩提，于其中间所有诚言终不有异！所作精进懈废休息，我不得阿耨多罗三藐三菩提耶？目连，我随语而行，随行而语。”答难品第七
　　尔时，会中有一比丘，名曰象手，从座而起，偏袒右肩，右膝著地，合掌白佛言：“世尊，我从如来闻此难事，身毛为竖，涕泪流下。我今欲问一事：世尊自言，我为菩萨时，随语而行，随行而语。世尊从初愿度一切众生，若作是愿，于今所度众生未尽，当入涅槃。如来灭后，或有人来难诸比丘：‘汝等大师本愿，当度一切众生，众生未尽而自灭度。’若有是难，当云何答？”
　　佛告象手比丘：“若有如是难者，应还问彼：‘汝以何法为众生？’彼人若言：‘阴入界是众生。’应还问彼：‘为阴入界和合是众生？为离散是众生？’彼人若言：‘阴入界和合是众生。’应还语彼：‘汝自答已。所以者何？和合是众生，阴入界非众生。佛所说法为离散故，不为和合。世尊乐离散行，不乐和合，和合中无众生。’彼人若言：‘但阴入界是众生。’应还问言：‘若尔者，一切草木瓦石皆是众生。所以者何？汝说阴入界是众生，是中亦有阴入界。’彼人答言‘是中无心、无心数法，故非众生’者，应还问彼：‘若尔者，一切众生应是一众生。何以故？如来不说阴入界有异。’彼人若言：‘如来经中说有众生，是故有众生。’应还语彼：‘汝自答已。何以故？如来经说离有离无。’彼人若言：‘若尔者，无有道果。’应还问彼：‘汝以何为果？’彼人若言：‘我说决定第一义为果。’应还问彼：‘决定第一义中无音声语言。无音声语言中，不得言决定有无。汝说决定第一义为果，是决定第一义中，无众生、无众生名字。是故汝说有众生，此语自破。’
　　“复次，象手，如来经说，于诸法中无有灭者，但灭苦恼。我如是通达诸法实相，随所得法为众生说，为无贪取，为远离，为无戏论，为无作起。象手，若人如是知我法义，是人即能不为有无而起行业；若人不为有无而起行业，是人云何见有众生？见无众生？象手，是名常住诸法实相。是中无有忆想分别，无垢无净，无来无去，无道无道果，无长无短，无方无圆，无形无色。是故说诸法一门，谓是定门。象手，是名见法门。入是见法门，名为能见佛。象手，于意云何？随以何法见佛，是法已灭、今灭、当灭灭相耶？”
　　“不也，世尊。”
　　“于意云何？随以何法见佛，是法已生、今生、当生生相耶？”
　　“不也，世尊。”
　　“象手，若尔者，如来不名为灭。”
　　“如是，世尊。”
　　“象手，彼人若言所有身相，我为是故言如来灭入涅槃已，不复转还但见身相，不转还故名如来灭。应还问彼：‘汝说身相成就为如来耶？’彼人若言：‘我说身相成就，名为如来。’应还答彼：‘如佛经中，不说身相名为如来。若说身相是如来者，一切瓦石、山河、草木皆是如来。’彼人若言‘一切瓦石山河草木，无有三十二大人相名如来’者，应答彼言：‘汝说有三十二相名如来者，转轮圣王则是如来。何以故？转轮圣王身有三十二相。’彼人若言：‘相入相法知相婆罗门说当作佛，是事为实。’应答彼言：‘若有三十二相即应是佛，而汝自说相师见有三十二相记当得作佛，汝今说佛相。’彼人若言：‘我说佛十力、四无所畏、十八不共法，无漏根、力、觉、道、禅定、解脱三昧等是为佛相。’应答彼言：‘汝说十力等是佛相者，今应说佛体性。’彼人若言：‘佛与是相异耶？’应答彼言：‘汝自言是佛相，佛相非佛。’彼人若言：‘更有无形无色法是佛十力等为相。’应答彼言：‘无形无色法，云何以有形有色为相？又汝若说无形无色法名为佛者，余无形无色法皆可是佛。若是等法亦是佛者，是十力、四无所畏、十八不共法，根、力、觉、道、禅定、解脱三昧等，亦应与是为相应。’象手，我诸弟子，应当如是降伏痴人。
　　“复次，象手，我本愿得阿耨多罗三藐三菩提，度脱一切众生。我坐道场，得阿耨多罗三藐三菩提已，不得众生，不得众生名字。我坐道场，但通达十二因缘法，是事有故是事有，是事无故是事无。何事有故有何事？何事无故无何事？所谓无明因缘故有诸行，诸行因缘故有识，识因缘故有名色，名色因缘故有六入，六入因缘故有触，触因缘故有受，受因缘故有爱，爱因缘故有取，取因缘故有有，有因缘故有生，生因缘故有老死，老死因缘故有忧悲苦恼，如是展转但是大苦聚集。无明灭故诸行灭，诸行灭故识灭，识灭故名色灭，名色灭故六入灭，六入灭故触灭，触灭故受灭，受灭故爱灭，爱灭故取灭，取灭故有灭，有灭故生灭，生灭故老死灭，老死灭故忧悲苦恼灭，是中但是大苦聚灭。我于是中生眼智明觉，通达如是无中无后无坏解脱。如来通达是解脱故不得余法，但得众因缘生法。象手，如来是通达诸法，随以如是为众生说。象手，若诸佛生，若诸佛不生，诸法性相常住不异，谓名色不失，不相违背，不生不起。象手，我常如是说法，汝等亦应随我意知。我为汝等说如是法，汝等但当勤修行之。象手，大师所应为弟子事事，我尽作已，汝等如所说行，于诸法中当得智明。”
　　尔时，象手白佛言：“世尊，若有人言：‘如来所说正法灭故，谁当示导？无说导故名正法灭，正法灭故名如来灭，如是亦名不度一切众生。’”
　　佛告象手：“若人如是难问，应如是答：‘佛是一切智人，皆知皆见，常待众生可度时节，虽入涅槃犹能有益。又佛今与未来世佛授记作佛，是则佛种相续不绝。’一切佛法是一佛法，是故说名如来法，如来法者即是佛法。是故当知如来本行菩萨道时，随语而行，随行而语。”
　　象手白佛言：“希有世尊！如来善能通达推求一切诸法；善能通达一切法故，身口意业智慧为首，皆随智慧。世尊本行菩萨道时，随语而行，随行而语。”
　　佛告象手：“如是，如是。象手，如汝所说，我本行菩萨道时，随语而行，随行而语。象手，若人实说，谁不错谬？出于世间，饶益众生，安乐天人，一切大师说正道者，正智解脱无有戏论，到于彼岸度未度者，如来世尊当说我是，是为实语者。象手，若人实语，谁是不诳者？知恩报恩者，当说我是，是我为实语。若有众生小事于我，是事不失。象手，我从初发阿耨多罗三藐三菩提心已来，于其中间心无退转，亦不忆念贪乐声闻、辟支佛乘我当得是法，但一发心欲教弟子求辟支佛。
