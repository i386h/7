<!-- { "loadSidebar": true } -->
　　佛言：“菩萨仁和，有八事法。何谓为八？一曰、志性质直而无谀谄；二曰、性行和雅，常无佞伪；三曰、心存淳熟，永无虚妄；四曰、心行坚要，亦无羸劣；五曰、无迷惑志，存于仁和；六曰、为世众祐，受异德行；七曰、心行了达而无所著；八曰、思惟罪福，心无所念。是为八事。”
　　佛言：“复有四事法，志性淳熟往来周旋。何谓为四？一曰、在于人间为转轮圣王，逮见诸佛兴不舍道心；二曰、在于天上作天帝释诸天中天，常见诸佛不违经道；三曰、若在梵天王而得自在，植于道业，不坏道心；四曰、而常生在清净佛土，面见诸佛世尊说法。是为四事。”
　　王阿阇世复问佛言：“何谓信坐？”
　　佛言：“大王，善友所坐。”
　　又复问佛：“施何所坐？”
　　佛言：“大王，布施处在，大富饶财多宝。其持戒者，得生天上。坐其忍辱者，面色净悦，常得端正。其精进者，勤修通达，与众超异。其禅思者，常得寂定，诸根不乱。其智慧者，断诸尘劳众垢之患。其博闻者，得生大智；若每事问，决众狐疑，令无余结。其勤学者，合集入道无上正真。其察无常、无我、寂然，所存坐处消除颠倒，是为信坐。”
　　又问：“顺时之念，为何所坐？”
　　佛言：“大王，观无常苦寂，坐在正见；不随邪业，身心清净，坐在禅思，兴发神通。”
　　又问：“道在何所？”
　　答曰：“存坐无脱，成于道果，无三界难。”
　　又问：“无脱坐在何所？”
　　答曰：“其无脱者，坐在解脱生死众患。”
　　又问：“佛兴何坐？”
　　答曰：“坐在所习三十七道品之法，无所破坏，转于法轮，而不断绝三宝之教。”
　　又问：“谁兴佛乎？”
　　答曰：“大王，能兴笃信了本无者也。”
　　又问：“谁兴笃信乎？”
　　答曰：“若有能发菩萨心者也。”
　　又问：“谁发菩萨心乎？”
　　答曰：“其有志性定不乱者也。”
　　又问：“谁有志性定不乱乎？”
　　答曰：“其行大哀，未曾绝者也。”
　　又问：“谁不绝大哀乎？”
　　答曰：“其不弃舍一切众生者也。”
　　又问：“谁不舍众生乎？”
　　答曰：“其安己身，并安一切者也。”
　　又问：“谁安己身，并及一切众生乎？”
　　答曰：“其兴隆道，不断三宝者也。”
　　又问：“谁不断三宝乎？”
　　答曰：“弃于尘劳，乃不断三宝也。”
　　王阿阇世前白佛言：“至未曾有！世尊，如来班宣入于法律，如来布教所可宣法至于柔顺，弃乎断灭有常之业，而不忘失报应之果；入于所造立行无所乱，无善不恶，净不净业，勤修果实无所违失。唯然！世尊，谁入是愿，决众狐疑，顺于如来正真法教？谁闻是法而发犹豫？唯有宿世不植德本者也，随于恶友，不信诽谤。我等，世尊，前世宿命曾植德本，非无功福。吾今蒙听所闻正法，欲报恩养至意不能。诸佛世尊、文殊师利慈德，乃为我等决众狐疑，显大光明。世尊善言具悉梵行，至善亲友，得大人慈，上友党故。”
　　于是，寂意菩萨前问密迹金刚力士曰：“仁以为建立是经法，于将来世流布一切？”
　　答曰：“建立是经典要，最于末世如来灭度之后，普布天下阎浮利地，令诸法师正士之等靡不蒙耀。”
　　密迹复曰：“今族姓子，佛以建立是经典要，诸佛皆护。所以者何？其能护者，则善学法，不生文字，言辞不尽，无能中断。又族姓子，如来至真不废诸法。所以者何？彼无所生，其无所生则无所坏。以是之故，如来言曰：‘如来兴出为无所生，如来所住立于法界，法住如法，有佛无佛，佛法常住如故。以如是住，十二缘起为不错勃，不乱缘起，不乱正法。’又察其法常无言说，故曰正法以无言说。”
　　寂意问曰：“密迹，其护正法被弘誓铠，以是被铠。”
　　又问寂意：“被弘誓铠将护正法，不乱诸法，不以是法。所以者何？是正法者，一切诸法悉无所乱，彼护正法。”
　　又问：“何谓乱于正法？”
　　答曰：“依倚恐畏为成迷乱。又族姓子，究竟无乱谓义乱，尔乃名曰将护正法。”
　　又问密迹金刚力士：“宁有方便，一切世乱因护正法乎？”
　　曰：“族姓子，因乱将护。所以者何？其以因世，倚于邪疑六十二见故；菩萨所行以空为本，是故与世一切为乱。又族姓子，其世俗者，以诸计有常，立倚吾我以为净安；菩萨常了无常、苦、空、非身之法，是故名曰与世共诤。随世没流，菩萨方便逆流尽源，反生死流。现在重世，菩萨敬重积功累德，以是之故与世诤乱。世人依倚阴、衰、诸入十八诸种，行菩萨业心无所著，是故与世而诤乱矣。所以者何？不同尘故。以故，寂意，菩萨将护一切正法，便与世诤。”
　　又问：“密迹，行者云何护于正法乎？”
　　答曰：“族姓子，以受正法而护己身，亦护众生人寿命形，护一切法为无所护。”
　　又问：“云何受之？”
　　答曰：“寂然吾我，众生憺怕；众生已寂，三世便默；三世已默，佛法便默；佛法已默，佛土便寂；佛土已寂，诸法便寂。其于诸法无所归趣，是则名曰将护正法。”
　　尔时，世尊叹密迹金刚力士曰：“善哉！善哉！是则名曰将护正法。其护诸法，为无所护，无所忘失。又护正法者，斯受一切，于一切想而无妄想。已无有想，于诸妄想无行放逸，是则名曰于诸一切法而无放逸，乃名道法。”
　　尔时，会中有一天子，名曰贤王，前白佛言：“唯然！世尊，诸佛言辞甚为寂然，其见者何所是也？”
　　佛言：“言辞正教寂然之义，一切所乐行寂然耳！彼以加忍，已能加忍故能然炽，已能然炽故曰晃曜，已能晃曜故曰寂然，成为憺怕，则是如来将护正法，是乃名曰诸如来众总持。佛道所持如是，若不持法，又不舍法。”
　　宣如是行，说如是证，答贤王天子时，具足千比丘漏尽意解，千天子远尘离垢，诸法眼生。
　　于时，寂意菩萨谓贤王天子言：“从何所得此辩才也？”
　　天子答曰：“若能断除一切挂碍，悉无所得，得第一义者，因无所倚，是曰辩才；自了解之，神识不转，不经他识，亦无所立，乃曰辩才。其意不逸游在所著，若能奉行无所著法，乃逮此辩。若以思惟一切诸法，往返示现皆当知之，神识信休，乃逮辩才。是族姓子，如是行者逮致辩才。其无所住，无有应行，度于流波四渎之难。其无所生、无所起者，亦无所灭，无能灭者，乃曰为度逮辩才耳！”
　　尔时，寂意菩萨前白佛言：“是贤王菩萨，从何所来至于此土乎？乃有斯辩！”
　　佛言：“从阿閦佛土而来，没彼生此妙乐世界，举欲得见闻如来秘要所演经典。寂意当知，是贤王天子，逮入法室总持其心，若一劫若复过一劫宣其功德，而不可尽辩才之际。”
　　又问佛言：“何谓法室总持乎？是天子令所逮致遵法也。”
　　佛言：“族姓子，所云得至逮法室总持者，入于聪慧文字无尽，一切诸法皆入此室，于一切法悉无所作，解了法室，奉行法室，于诸文字、宣以音响、口之所说，作屋舍事、不舍事亦不知之，宣布一切音响之事，是则名曰入于法室总持之业。又寂意，法所可入者，又复诸法而不可得，所可曰入。所出智慧其文字者，无所从来，入于内室。又其文字不现内室，亦不现出，又无所向，亦无方面。又其文字展转所凑，亦不想念，字不顺法亦无非法无斯想念。其文字者悉无有说，亦无非说，亦无增损。又文字者，不见有起，无所灭者，无作文字，亦无所失。又复寂意，若如文字、文字之数，心数亦然。一切如是诸法之数，有所归趣若诸法数，彼则无数。所以者何？不归法数，无有数者，乃曰法数。以随法数，如是乃曰入于法室。不入过去，入于不生、无所起法，其无所生以无所起，何所入乎？以无所入，若有入是诸所数者，如是，如是，乃能逮于法门；自睹本无，便得安住，入于法室总持之业。入众生心，以入众生心随众生心，应当度者而为说法，若受总持乃曰，寂意！
　　“寂意，菩萨心以离垢，其心清净严和甚明，其性超越所住安详，智慧无失所愿坚固，所当度者魔不能坏，诸外异业无不摧伏，降消尘劳除诸怨贼，其身力盛心无怯弱，辩才无尽所说无量，所归无限慧无挂碍，入乎觉意其明甚远，班宣深妙真正之辞。其所博闻，犹如江海；斯三昧定，如须弥山处在大海；在于大众，若如师子；不倚俗法，犹若莲华不著尘水；无所憎爱心，若如地，百谷草木因其得生，万民得安；洗净众尘，若如清水；开化众生，烧众毒难，譬如火炽燃诸草木；普诲众生，犹如大风靡所不吹；行平等心，若月盛满照于星宿；消淫怒痴，譬如日光照于众冥；伏心意识，譬如勇将摧折严敌；调和其心，犹如龙王；淳熟随时，譬如淳阴雷震乃雨。菩萨如是调和其心，敷演法雨润泽三界，宣甘露水净除心秽，若如天雨洗诸风尘，疗治众疾淫怒痴病，若如良医治众人病，志存无为奉行正法，则是法王君训十方，亦如国王治于万民，护化一切生老病死，犹如四天王君四天下，犹天帝释处忉利宫主诱教天人。菩萨如是，在于欲界化众生类，色、声、香、味、细滑之法，净如明珠；能伏心意而得自在，若如梵王主于天民；其心清净无所倚著，譬如飞鸟飞行虚空，无所触碍；御安其行，犹如鹿王从众群属；敬承法教，爱于真行，如母恋子令得安隐；晓诸技术，犹如严父化导子孙；闻趣诸法，如息意王德自庄严；以三十二福相交饰，用八十好若干品媚，一切世间所共戴仰；不为邪见而被系缚，具足七财无贫匮业，为十方佛所见拥护。诸明智者所见咨嗟，总达众党所共叹誉，及上诸天所见守养，诸善亲友所念摄救，于众讲法最为上选，具六神通而得自在。又普遍入众生性行，而遍周入一切诸根，班宣经典未曾懈厌，永不志慕于诸利养，乐布法训不以吝惜。其志清净无所犯负，忍辱解明无所越失，所作事业能令究竟，清净精进心性安和，一心清净蠲除诸垢。觉意坦然，智慧清净，修四梵行而无放逸，以成度世禅定三昧至于正受，逮于无上菩萨道、佛道。普能成就，所当行业不中懈止，至阿惟颜。是为，寂意，菩萨大士入于法空逮得总持，功勋无量巍巍如是。寂意当知，假使菩萨住在世间，不修余事，于百千岁，咨嗟难宣其总持行诸菩萨众，不能穷尽总持行诸菩萨德。”
　　尔时，寂意菩萨谓贤王天子曰：“仁者，大利无极善庆！今者如来相叹誉德，光光如是。”
