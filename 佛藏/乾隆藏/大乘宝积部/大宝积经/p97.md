<!-- { "loadSidebar": true } -->
　　“复次，舍利子，如来应正等觉，成就无上智力故，于大众中唱如是言：‘我说障法决定能障。’此中诸天世间，无能于如来前如法立论：‘汝说如是障法不能为障。’舍利子，云何名为能障碍法？舍利子，谓有一法能为障碍。何等一法？谓心不清净。复有二法能为障碍，谓无惭、无愧。复有三法能为障碍，谓身恶行、语恶行、意恶行。复有四法能为障碍，由贪欲故行所不行，由瞋恚故行所不行，由愚痴故行所不行，由怖畏故行所不行。复有五法能为障碍，谓杀生、不与取、欲邪行、妄语、饮酒。复有六法能为障碍，谓不恭敬佛菩提，不恭敬法，不恭敬僧，不恭敬律仪，不恭敬三摩地，不恭敬建立施设。复有七法能为障碍，谓慢、胜慢、胜上慢、增上慢、邪慢、下慢、我慢。复有八法能为障碍。何等为八？谓邪见、邪思、邪语、邪业、邪命、邪勤、邪念、邪三摩地。复有九法能为障碍。何等为九？谓于我身去来今世作不饶益生恼害事，于我所爱去来今世作不饶益生恼害事，我所不爱于去来今而作饶益生恼害事。复有十法能为障碍，谓十不善道。是故略说，是十种法能为障碍。为欲止息寂静，永断如是障碍法故，如来为诸有情敷演正法。舍利子，乃至一切违罪作意相应诸结，若由诸法住爱味观，颠倒相应违背出离，爱见执著于有味著，有所依事身语意业。彼一切相，如来了知皆是障碍；既了知已，如实说为能障碍法。
　　“复次，舍利子，此如来无畏不可思议，以大悲为方便。真如平等，真性如性、非不如性、无变异性、无覆藏性、无怖畏性、无退屈性、无违诤性，由如是故光显大众，能令悦豫，遍身怡适，心生净信，踊跃欢喜。舍利子，世间众生无有能于如来无畏起违诤者。何以故？由如来无畏不可为诤故。如性平等处法界性，流布遍满诸世界中无能违害，如是无量无数、不可思议、无与等者、不可宣说妙法成就。而如来大悲熏心，为诸有情说障碍法，欲令止息寂静，永断彼障法故。舍利子，如来无畏，不可思议，无边无际，譬如虚空。若有欲求如来无畏边际者，不异有人求于空际。舍利子，是诸菩萨摩诃萨，闻如来说是不思议无畏，如虚空已，信受谛奉，清净无疑，乃至发希奇想。舍利子，是名第三说障法无畏。由如来成就此无畏故，于大众中正师子吼，转大梵轮，乃至一切世间所不能转。
　　“复次，舍利子，如来应正等觉，成就无上智力故，于大众中唱如是言：‘我说圣出离所修，能正尽苦道。若诸有情修习此道，必定出离。’此中诸天世间，无能于如来前如法立论：‘汝所说道不能出离。’舍利子，云何名为圣出离道？舍利子，所谓一正趣道，能令众生毕竟清净。复有二法，能令众生毕竟出离，谓奢摩他及毗钵舍那。复有三法能令出离，谓空、无相、无愿解脱之门。复有四法能令出离，谓缘身生念、缘受生念、缘心生念、缘法生念。复有五法能令出离，谓信根、勤根、念根、三摩地根、慧根。复有六法能令出离，谓念佛、念法、念僧、念戒、念舍、念天。复有七法能令出离，所谓念等觉支、择法等觉支、勤等觉支、喜等觉支、安息等觉支、三摩地等觉支、舍等觉支。复有八法能令出离，所谓圣八支道，正见、正思惟、正语、正业、正命、正勤、正念、正三摩地。复有九种悦根本法能令出离，所谓悦喜安息乐三摩地如实智见厌及离欲解脱。复有十法能令出离，谓十善业道。如是如来为诸有情如实开示离圣出行。舍利子，乃至一切所有正善菩提分法，或戒聚相应，或三摩地聚、慧聚、解脱聚、解脱智见聚相应，或圣谛相应，如是名为能出离行。又舍利子，能出离者，所谓正行。言正行者，于此法中无有一法，若增若减，若来若去，若取若舍。何以故？非行正行者行一种觉。若能如实知见诸法皆不二性，是则名为圣出离行。
　　“舍利子，此如来无畏不可思议，以大悲为方便。真如平等，真性如性、非不知性、无变异性、无覆藏性、无怖畏性、无退屈性、无违诤性。由如是故光显大众，能令悦豫，遍身怡适，心生净信，踊跃欢喜。舍利子，世间众生无有能于如来无畏起违诤者。何以故？由如来无畏不可为诤故。如性平等处法界性，流布遍满诸世界中无能违害，如是圣出离行，无量无数、不可思议、无与等者、不可宣说妙法成就。而如来大悲熏心，为诸众生开示演说圣出离行。若有众生如实解了修行正道，必能出离，速尽诸苦。舍利子，如来无畏，无边无际，譬如虚空。若有欲求如来无畏边际者，不异有人求于空际。舍利子，诸菩萨摩诃萨闻是如来不思议无畏已，信受谛奉，清净无疑，乃至发希奇想。舍利子，是名第四说圣出离道无畏。由如来成就此无畏故，于大众中正师子吼，转大梵轮；一切世间沙门、婆罗门，诸天魔梵，不能如法而转。
　　“舍利子，如来如是四种无畏，无边无际，譬如虚空，一切众生不能得尽其边际者。诸菩萨摩诃萨闻如来如是不思议无畏，如虚空已，信受谛奉，清净无疑，倍复踊跃，深生欢喜，发希奇想。”
　　尔时，世尊欲重宣此义，而说颂曰：
　　“自然正觉悟，　诸法平等性，
　　故遍见如来，　说名正等觉。
　　若诸凡夫法，　及学无学法，
　　最胜独觉法，　佛法悉平等。
　　一切世间法，　及诸出世法，
　　善不善不动，　涅槃路平等。
　　若空若无相，　若离诸愿乐，
　　无生无有为，　悉见平等性。
　　觉平等性已，　如所应宣说，
　　解脱诸有情，　大牟尼无畏。
　　已解脱三有，　复开示解脱，
　　诸人天圣尊，　显第二无畏。
　　最胜觉障法，　习不证解脱，
　　非清净下劣，　不具诸羞愧。
　　未尝有身护，　及以语意护，
　　贪瞋痴怖畏，　害命损他财。
　　行邪欲妄语，　饮酒不恭敬，
　　七慢八邪支，　悉非解脱处。
　　九恼害多过，　十不善业道，
　　不如理思惟，　愚痴无解脱。
　　颠倒修诸行，　执虚妄放逸，
　　佛知说障法，　是第三无畏。
　　清净门无量，　修习证菩提，
　　佛自然通达，　说趣甘露法。
　　乃至诸所有，　众多妙善法，
　　助清净菩提，　最胜所称赞。
　　若善修习已，　不证诸解脱，
　　必无有是处，　十力者诚言。
　　若如理思惟，　息广大烦恼，
　　观诸法平等，　善修习圣行。
　　不执著诸相，　是法及非法，
　　解脱诸忧怖，　大净者所说。
　　善知种种法，　虚廓如净空，
　　又如幻如梦，　解脱诸有海。
　　若放逸造业，　轮回诸有趣，
　　大悲愍众生，　欲令证解脱。
　　十力牟尼尊，　处生死化法，
　　是第四无畏，　清净等虚空。
　　“如是，舍利子，是名如来不思议无畏。菩萨摩诃萨信受谛奉，清净无疑，乃至发希奇想。”
　　尔时，佛告舍利子：“云何菩萨摩诃萨，于如来不思议大悲，信受谛奉，乃至发希奇想？
　　“舍利子，诸佛如来大悲常转。何以故？诸佛如来不舍一切众生故，于一切时为成熟一切众生故，当知大悲常起不息。舍利子，此如来大悲，如是无量，如是不可思议，如是无等等，如是无边，如是不可说，如是猛利，如是久远。随诸众生乃至如来一切语业，于是大悲亦难宣说。何以故？犹如如来证得菩提，不可思议；如是如来于诸众生大悲发起，亦复如是不可思议。舍利子，云何如来证得菩提？舍利子，犹如来入如是无根无住故证得菩提。舍利子，何等为根？何等为住？有身为根，虚妄分别为住。如来于此二法平等解了，是故说言，犹如如来入无根无住故，证得阿耨多罗三藐三菩提。一切众生不能解了如是二法，如来于彼发起大悲：‘我今定当开示令其解了，如是无根无住法故。’
　　“复次，舍利子，夫菩提者，其性寂静。何等名为寂静二法？舍利子，于内为寂，于外为静。何以故？眼性是空，离我我所；如是耳鼻舌身意、意性是空，离我我所。若如是知，名之为寂。如实了知眼性空已，不趣于色；乃至如实了知意性空已，不趣于法。若如是知，名之为静。一切众生于此寂静二法不能解了，如来于彼发起大悲：‘我今定当开示令其解了，如是寂静二法故。’
　　“复次，舍利子，我证菩提，自性清净。云何名为自性清净？舍利子，菩提之性体无染污，菩提之性与虚空等，菩提之性是虚空性，菩提之性同于虚空，菩提、虚空平等平等究竟性净。愚痴凡夫不觉如是自性清净，而为客尘烦恼之所染污。一切众生于是自性清净不能解了，如来于彼发起大悲：‘我今定当开示令其解了，如是自性清净故。’
　　“复次，舍利子，我证菩提，无入无出。何等名为入出二法？舍利子，所言入者，名执诸法；所言出者，名不执诸法。如来明见无入无出平等法性，犹如如来明见无远及无彼岸。何以故？以一切法性离远及彼岸故，能证是法故名如来。一切众生于此无入无出法性不能觉了，如来于彼发起大悲：‘我今定当开示令其觉了，如是无入无出法故。’
　　“复次，舍利子，我证菩提，无相无境。何等名为无相无境？舍利子，不得眼识名为无相，不观于色名为无境；乃至不得意识名为无相，不观于法名为无境。舍利子，无相无境，众圣所行。何等所行？谓在三界愚痴凡夫，于众圣所行不能行故，于无相无境不能觉了，如来于彼发起大悲：‘我今定当开示令其觉了，如是无相无境法故。’
　　“复次，舍利子，言菩提者，非去来今，三世平等，三相轮断。何等名为三相轮断？舍利子，于过去世心无顾转，于未来世识无趣向，于现在世意无起作。是心意识无有安住，不分别过去，不执著未来，不戏论现在。一切众生不能觉悟，三世等性，三轮清净，如来于彼发起大悲：‘我今定当开示令其觉悟，如是三世三轮平等清净故。’
　　“复次，舍利子，我证菩提，无为无性。何故名曰无为无性？舍利子，是菩提性非眼识所识，乃至非意识所识。言无为者，无生无灭，亦无有住，三相永离，故名无为。舍利子，知无为性，当觉有为。何以故？诸法自性即是无性，夫无性者即体无二。一切众生不能觉悟此无性无为故，如来于彼发起大悲：‘我今定当开示令其觉悟，如是无性无为故。’
