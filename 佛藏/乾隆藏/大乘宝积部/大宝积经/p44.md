<!-- { "loadSidebar": true } -->
　　“复次，阿难，无量寿佛有菩提树，高十六亿由旬，枝叶垂布八亿由旬。树本隆起高五千由旬，周圆亦尔。其条叶华果，常有无量百千种种妙色，及诸珍宝殊胜庄严，谓月光摩尼宝、释迦毗楞伽宝、心王摩尼宝、海乘流注摩尼宝，光辉遍照超过人天。于其树上，有诸金锁垂宝璎珞周遍庄严，谓卢遮迦宝、末瑳宝，及赤白青色真珠等宝，以为璎珞。有师子云聚宝等，以为其锁，饰诸宝柱。又以纯金真珠杂宝铃铎以为其网，庄严宝锁弥覆其上。以玻瓈万字半月宝等互相映饰，微风吹动出种种声，令千世界诸众生等随乐差别，于甚深法证无生忍。阿难，彼千世界诸有情等，闻此音已，住不退转无上菩提，及无量无数有情得无生法忍。
　　“复次，阿难，若有众生见菩提树，闻声嗅香，尝其果味，触其光影，念树功德，由此因缘乃至涅槃，五根无患，心无散乱，皆于阿耨多罗三藐三菩提得不退转。复由见彼菩提树故，获三种忍。何等为三？一者、随声忍，二者、随顺忍，三者、无生法忍。此皆无量寿佛本愿威神见所加及，往修静虑，无比喻故，无缺减故，善修习故，善摄受故，善成就故。
大宝积经卷第十八唐三藏法师菩提流志奉诏译
无量寿会第五之二
　　“复次，阿难，彼极乐界，无诸黑山、铁围山、大铁围山、妙高山等。”
　　阿难白佛言：“世尊，其四天王天、三十三天，既无诸山，依何而住？”
　　佛告阿难：“于汝意云何？妙高已上有夜摩天，乃至他化自在天，及色界诸天等，依何而住？”
　　阿难白佛言：“世尊，不可思议业力所致。”
　　佛语阿难：“不思议业，汝可知耶？”
　　答言：“不也。”
　　佛告阿难：“诸佛及众生善根业力，汝可知耶？”
　　答言：“不也，世尊。我今于此法中实无所惑，为破未来疑网故发斯问。”
　　佛告阿难：“彼极乐界，其地无海而有诸河。河之狭者满十由旬，水之浅者十二由旬。如是诸河深广之量，或二十、三十乃至百数，或有极深广者至千由旬。其水清冷具八功德，浚流恒激出微妙音，譬若诸天百千伎乐，安乐世界其声普闻。有诸名华沿流而下，和风微动出种种香。居两岸边多栴檀树，修条密叶交覆于河，结实开华芳辉可玩，群生游乐随意往来，或有涉河濯流嬉戏，感诸天水善顺物宜，深浅寒温曲从人好。阿难，大河之下，地布金砂。有诸天香，世无能喻，随风散馥。杂水流馚，天曼陀罗华、优钵罗华、波头摩华、拘物头华、芬陀利华，弥覆其上。
　　“复次，阿难，彼国人众，或时游览同萃河滨。有不愿闻激流之响，虽获天耳终竟不闻。或有愿闻，即时领悟百千万种喜爱之声，所谓佛法僧声、止息之声、无性声、波罗蜜声、十力四无所畏声、神通声、无作声、无生无灭声、寂静声、边寂静声、极寂静声、大慈大悲声、无生法忍声、灌顶受位声，得闻如是种种声已，获得广大爱乐欢悦，而与观察相应、厌离相应、灭坏相应、寂静相应、边寂静相应、极寂静相应、义味相应、佛法僧相应、力无畏相应、神通相应、止息相应、菩提相应、声闻相应、涅槃相应。
　　“复次，阿难，彼极乐世界，不闻诸恶趣名，边无障碍、烦恼、覆蔽名，无有地狱、琰摩、畜生名，边无八难名，亦无苦受、不苦不乐受名。尚无假设，何况实苦？是故彼国名为极乐。阿难，我今略说极乐因缘，若广说者，穷劫不尽。
　　“复次，阿难，彼极乐世界所有众生，或已生、或现生、或当生，皆得如是诸妙色身，形貌端正，神通自在，福力具足，受用种种宫殿、园林、衣服、饮食、香华、璎珞，随意所须悉皆如念，譬如他化自在诸天。
　　“复次，阿难，彼佛国中有微细食，诸有情类尝无啖者，如第六天随所思念，如是饮食即同食已，色力增长而无便秽。复有无量如意妙香、涂香、末香，其香普熏彼佛国界，及散华幢幡亦皆遍满。其有欲闻香者随愿即闻，或不乐者终无所受。复有无量上妙衣服、宝冠、环钏、耳珰、璎珞、华鬘、带锁诸宝庄严。无量光明百千妙色，悉皆具足自然在身。复有金、银、真珠、妙宝之网，悬诸宝铃周遍严饰。若诸有情所须宫殿楼阁等，随所乐欲高下长短、广狭方圆，及诸床座妙衣敷上，以种种宝而严饰之，于众生前自然出现，人皆自谓各处其宫。
　　“复次，阿难，极乐国土，所有众生无差别相，顺余方俗有天人名。阿难，譬如下贱半挓迦人，对于轮王则无可谕，威光德望悉皆无有。又如帝释方第六天，威光等类皆所不及，园苑、宫殿、衣服、杂饰，尊贵自在，阶位神通，及以变化不可为比，唯受法乐则无差别。阿难应知，彼国有情犹如他化自在天王。
　　“阿难，彼极乐界，于晨朝时周遍四方，和风微动不逆不乱，吹诸杂华种种香气，其香普熏周遍国界。一切有情为风触身，安和调适犹如比丘得灭尽定。其风吹动七宝树林，华飘成聚高七人量，种种色光照曜佛土。譬如有人以华布地，手按令平，随杂色华间错分布，彼诸华聚亦复如是。其华微妙，广大柔软如兜罗绵；若诸有情足蹈彼华，没深四指，随其举足，还复如初。过晨朝已，其华自然没入于地。旧华既没，大地清净，更雨新华还复周遍。如是中时、晡时，初中后夜飘华成聚亦复如是。
　　“阿难，一切广大珍奇之宝，无有不生极乐界者。阿难，彼佛国中有七宝莲华，一一莲华有无量百千亿叶。其叶有无量百千珍奇异色，以百千摩尼妙宝庄严，覆以宝网转相映饰。阿难，彼莲华量或半由旬，或一二三四乃至百千由旬者。是一一华出三十六亿那由他百千光明，一一光中出三十六亿那由他百千诸佛，身如金色，具三十二大丈夫相，八十随好殊胜庄严，放百千光普照世界。是诸佛等，现往东方为众说法，皆为安立无量有情于佛法中；南西北方、四维、上、下，亦复如是。
　　“复次，阿难，极乐世界无有昏闇，亦无火光，涌泉陂湖彼皆非有，亦无住著家室林苑之名及表示之像幼童色类，亦无日月昼夜之像，于一切处标式既无亦无名号，唯除如来所加威者。
　　“阿难，彼国众生若当生者，皆悉究竟无上菩提到涅槃处。何以故？若邪定聚及不定聚，不能了知建立彼因故。
　　“阿难，东方如恒沙界，一一界中如恒沙佛，彼诸佛等各各称叹阿弥陀佛无量功德；南西北方、四维、上、下诸佛称赞，亦复如是。何以故？他方佛国所有众生，闻无量寿如来名号，乃至能发一念净信欢喜爱乐，所有善根回向愿生无量寿国者，随愿皆生得不退转，乃至无上正等菩提；除五无间、诽毁正法及谤圣者。
　　“阿难，若有众生，于他佛刹发菩提心，专念无量寿佛，及恒种植众多善根，发心回向愿生彼国；是人临命终时，无量寿佛与比丘众，前后围绕现其人前，即随如来往生彼国得不退转，当证无上正等菩提。是故，阿难，若有善男子、善女人，愿生极乐世界，欲见无量寿佛者，应发无上菩提心，复当专念极乐国土，积集善根应持回向；由此见佛生彼国中，得不退转乃至无上菩提。
　　“阿难，若他国众生发菩提心，虽不专念无量寿佛，亦非恒种众多善根，随己修行诸善功德，回向彼佛愿欲往生；此人临命终时，无量寿佛即遣化身，与比丘众前后围绕，其所化佛光明相好与真无异，现其人前摄受导引，即随化佛往生其国，得不退转无上菩提。
　　“阿难，若有众生住大乘者，以清净心向无量寿如来，乃至十念念无量寿佛愿生其国，闻甚深法即生信解，心无疑惑乃至获得一念净心，发一念心念无量寿佛；此人临命终时，如在梦中见无量寿佛，定生彼国，得不退转无上菩提。
　　“阿难，以此义利故，无量无数、不可思议、无有等等、无边世界诸佛如来，皆共称赞无量寿佛所有功德。”
　　佛告阿难：“东方如恒河沙界，一一界中有如恒沙菩萨，为欲瞻礼供养无量寿佛及诸圣众来诣佛所；南西北方、四维、上、下，亦复如是。”
　　尔时，世尊而说颂曰：
　　“东方诸佛刹，数如恒河沙，
　　如是佛土中，恒沙菩萨众，
　　皆现神通来，礼无量寿佛；
　　三方诸圣众，礼觐亦同归。
　　彼于沙界中，道光诸辩论，
　　住深禅定乐，四无所畏心；
　　各赍众妙华，名香皆可悦，
　　并奏诸天乐，百千和雅音，
　　以献天人师，名闻十方者。
　　究竟威神力，善学诸法门，
　　种种供养中，勤修无懈倦。
　　功德智慧景，能破诸幽冥，
　　咸以尊重心，奉诸珍妙供。
　　彼观殊胜刹，菩萨众无边，
　　愿速成菩提，净界如安乐。
　　世尊知欲乐，广大不思议，
　　微笑现金容，告成如所愿。
　　了诸法如幻，佛国犹梦响，
　　恒发誓庄严，当成微妙土。
　　菩萨以愿力，修胜菩提行，
　　知土如影像，发诸弘誓心。
　　若求遍清净，殊胜无边刹，
　　闻佛圣德名，愿生安乐国。
　　若有诸菩萨，志求清净土，
　　了知法无我，愿生安乐国。
　　“复次，阿难，极乐世界所有菩萨，于无上菩提皆悉安住，一生补处；唯除大愿，能师子吼，擐大甲胄摩诃萨众，为度群生修大涅槃者。
　　“复次，阿难，彼佛刹中诸声闻众，皆有身光能照一寻，菩萨光照极百千寻。除二菩萨光明常照三千大千世界。”
　　阿难白佛言：“世尊，彼二菩萨名为何等？”
　　佛告阿难：“汝今谛听！彼二菩萨，一名观自在，二名大势至。阿难，此二菩萨，从娑婆世界舍寿量已，往生彼国。
　　“阿难，彼极乐界所生菩萨，皆具三十二相，肤体柔软，诸根聪利，智慧善巧，于差别法无不了知，禅定神通善能游戏，皆非薄德钝根之流。彼菩萨中，有得初忍或第二忍者无量无边，或有证得无生法忍。阿难，彼国菩萨乃至菩提不堕恶趣，生生之处能了宿命，唯除五浊刹中出现于世。阿难，彼国菩萨皆于晨朝，供养他方无量百千诸佛，随所希求种种华鬘、涂香、末香、幢幡、缯盖及诸音乐，以佛神力皆现手中，供养诸佛。如是供具广大甚多，无数无边，不可思议。若复乐求种种名华，华有无量百千光色，皆现手中，奉散诸佛。阿难，其所散华，即于空中变成华盖，盖之小者满十由旬；若不更以新华重散，前所散华终不堕落。阿难，或有华盖满二十由旬，如是三十、四十乃至千由旬，或等四洲，或遍小千、中千乃至三千大千世界。此诸菩萨生希有心得大喜爱，于晨朝时，奉事供养尊重赞叹无量百千亿那由他佛，及种诸善根已，即于晨朝还到本国。此皆由无量寿佛本愿加威及曾供如来，善根相续，无缺减故，善修习故，善摄取故，善成就故。
