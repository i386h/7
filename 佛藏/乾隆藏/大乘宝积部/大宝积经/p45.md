<!-- { "loadSidebar": true } -->
　　“复次，阿难，彼极乐界诸菩萨众，所说语言与一切智相应，于所受用皆无摄取，遍游佛刹无爱无厌亦无希求，不希求想，无自想，无烦恼想，无我想，无斗诤相违怨瞋之想。何以故？彼诸菩萨，于一切众生，有大慈悲利益心故，有柔软无障碍心、不浊心、无忿恨心，有平等调伏寂静之心、忍心、忍调伏心，有等引澄净无散乱心、无覆蔽心、净心、极净心、照曜心、无尘心、大威德心、善心、广大心、无比心、甚深心、爱法心、喜法心、善意心、舍离一切执著心、断一切众生烦恼心、闭一切恶趣心故。行智慧行已成就无量功德，于禅定觉分善能演说，而常游戏无上菩提勤修敷演；肉眼发生能有简择，天眼出现鉴诸佛土，法眼清净能离诸著，慧眼通达到于彼岸，佛眼成就觉悟开示；生无碍慧为他广说，于三界中平等勤修，既自调伏，亦能调伏一切有情，能令获得胜奢摩他；于一切法证无所得，善能说法言辞巧妙；勤修供养一切诸佛，摧伏有情一切烦恼，为诸如来之所悦可而能如是如是思惟。作是思惟时，能集能见一切诸法皆无所得，以方便智修行灭法；善知取舍理非理趣，于理趣、非理趣中皆得善巧；于世语言心不爱乐，出世经典诚信勤修；善巧寻求一切诸法，求一切法增长了知；知法本无实不可得，于所行处亦无取舍；解脱老病住诸功德，从本已来安住神通勤修深法；于甚深法而无退转，于难解法悉能通达；得一乘道无有疑惑，于佛教法不由他悟。其智宏深譬之巨海，菩提高广喻若须弥，自身威光超于日月，凡所思择与慧相应，犹如雪山其心洁白，光明普照无边功德烧烦恼薪，方之于火不为善恶之所动摇，心静常安犹如大地，洗涤烦惑如清净水，心无所主犹如火，不著世间犹如风，养诸有情犹如地，观诸世界如虚空，荷载众生犹如良乘，不染世法譬之莲华，远畅法音犹如雷震，雨一切法方之大雨，光蔽贤圣犹彼大仙，善能调伏如大龙象，勇猛无畏如师子王，覆护众生如尼拘陀树，他论不动如铁围山，修慈无量如彼恒河，诸善法王能为前导如大梵天，无所聚积犹如飞鸟，摧伏他论如金翅王，难遇希有如优昙华。最胜丈夫其心正直，无有懈怠能善修行，于诸见中善巧决定，柔和忍辱无嫉妒心，论法无厌，求法不倦，常勤演说利益众生，戒若琉璃内外明洁，善闻诸法而为胜宝，其所说言令众悦伏。以智慧力建大法幢，吹大法螺，击大法鼓，常乐勤修建诸法表，由智慧光心无迷惑，远众过失亦无损害，以淳净心离诸秽染，常行惠施永舍悭贪，禀性温和常怀惭耻。其心寂定智慧明察，作世间灯破众生闇，堪受利养殊胜福田，为大导师周济群物，远离憎爱心净无忧，勇进无怖为大法将，了知地狱调伏自他，利益有情拔诸毒箭，为世间解，为世间师，引导群生舍诸爱著，永离三垢游戏神通。因力、缘力、愿力、发起力、世俗力、出生力、善根力、三摩地力、闻力、舍力、戒力、忍力、精进力、定力、慧力、奢摩他力、毗钵舍那力、神通力、念力、觉力，摧伏一切大魔军力，并他论法力，能破一切烦恼怨力，及殊胜大力。威福具足，相好端严，智慧辩才善根圆满，目净修广人所爱乐，其身清洁远离贡高，以尊重心奉事诸佛，于诸佛所植众善本，拔除憍慢，离贪瞋痴，殊胜吉祥应供中最，住胜智境赫奕慧光，心生欢喜雄猛无畏，福智具足无有滞限，但说所闻开示群物，随所闻法皆能解了，于菩提分法勇猛勤修，空无相愿而常安住，及不生不灭诸三摩地，行遍道场远二乘境。阿难，我今略说彼极乐界所生菩萨摩诃萨众真实功德悉皆如是。阿难，假令我身住寿百千亿那由他劫，以无碍辩欲具称扬彼诸菩萨摩诃萨等真实功德，不可穷尽。阿难，彼诸菩萨摩诃萨等，尽其寿量亦不能知。”
　　尔时，世尊告阿难言：“此是无量寿佛极乐世界。汝应从坐而起，合掌恭敬，五体投地，为佛作礼。彼佛名称遍满十方，彼一一方恒沙诸佛，皆共称赞无碍无断。”
　　是时，阿难即从坐起，偏袒右肩，西面合掌，五体投地，白佛言：“世尊，我今欲见极乐世界无量寿如来，并供养奉事无量百千亿那由他佛及菩萨众，种诸善根。”
　　时，无量寿佛即于掌中放大光明，遍照百千俱胝那由他刹。彼诸佛刹所有大小诸山、黑山、宝山、须弥卢山、迷卢山、大迷卢山、目真邻陀山、摩诃目真邻陀山、铁围山、大铁围山，丛薄园林及诸宫殿、天人等物，以佛光明皆悉照见。譬如有人，以净天眼观一寻地，见诸所有。又如日光出现，万物斯睹。彼诸国中比丘、比丘尼、优婆塞、优婆夷，悉见无量寿如来如须弥山王。照诸佛刹时，诸佛国皆悉明现，如处一寻。以无量寿如来殊胜光明极清净故，见彼高座及诸声闻、菩萨等众。譬如大地洪水盈满，树林山河皆没不现，唯有大水。
　　“如是，阿难，彼佛刹中无有他论及异形类，唯除一切大声闻众一寻光明，及彼菩萨摩诃萨踰缮那等百千寻光。彼无量寿如来应正等觉光明，映蔽一切声闻及诸菩萨，令诸有情悉皆得见。”
　　彼极乐界菩萨、声闻、人天众等，一切皆睹娑婆世界释迦如来，及比丘众围绕说法。
　　尔时，佛告弥勒菩萨言：“汝颇见具足清净威德庄严佛刹，及见空中树林、园苑、涌泉、池沼不耶？汝见大地乃至色究竟天，于虚空中散华树林以为庄严；复有众鸟住虚空界，出种种音犹如佛声普闻世界。是诸众鸟皆是化作，非实畜生，汝见是耶？”
　　弥勒白佛言：“唯然！已见。”
　　佛复告弥勒菩萨言：“汝见此诸众生，入踰缮那百千宫殿已，游行虚空无著无碍，遍诸刹土供养诸佛；及见彼有情，于昼夜分念佛，相续不耶？”
　　弥勒白言：“唯然！尽见。”
　　佛复告言：“汝见他化自在天与极乐诸人受用资具有差别不？”
　　弥勒白言：“我不见彼有少差别。”
　　佛告弥勒：“汝见极乐世界人住胎不？”
　　弥勒白言：“世尊，譬如三十三天、夜摩天等，入百由旬、若五百由旬宫殿之内游戏欢乐。我见极乐世界人住胎者，如夜摩天处于宫殿。又见众生于莲华内，结跏趺坐，自然化生。”
　　时，弥勒菩萨复白佛言：“世尊，何因缘故，彼国众生有胎生者、化生者？”
　　佛告弥勒：“若有众生堕于疑悔，积集善根，希求佛智、普遍智、不思议智、无等智、威德智、广大智，于自善根不能生信；以此因缘，于五百岁住宫殿中，不见佛，不闻法，不见菩萨及声闻众。若有众生断除疑悔，积集善根，希求佛智乃至广大智，信已善根；此人于莲华内，结跏趺坐，忽然化生，瞬息而出。譬如他国有人来至，而此菩萨亦复如是，余国发心来生极乐，见无量寿佛奉事供养，及诸菩萨、声闻之众。
　　“阿逸多，汝观殊胜智者，彼因广慧力故受彼化生，于莲华中结跏趺坐。汝观下劣之辈，于五百岁中不见佛，不闻法，不见菩萨及声闻众，不知菩萨威仪法则，不能修习诸功德故，无因奉事无量寿佛，是诸人等皆为昔缘疑悔所致。譬如刹帝利王，其子犯法，幽之内宫，处以华观，层楼绮殿，妙饰奇珍，宝帐金床，重敷茵褥，名华布地，烧大宝香，服御所资悉皆丰备，而以阎浮金锁系其两足。”
　　佛告弥勒：“于意云何？彼王子心宁乐此不？”
　　答言：“不也，世尊。彼幽絷时常思解脱，求诸亲识居士、宰官、长者、近臣。王之太子虽希出离，终不从心；乃至刹帝利王，心生欢喜，方得解脱。”
　　佛告弥勒：“如是，如是，若有堕于疑悔，种诸善根，希求佛智乃至广大智，于自善根不能生信，由闻佛名起信心故，虽生彼国，于莲华中不得出现。彼等众生处华胎中，犹如园苑宫殿之想。何以故？彼中清净，无诸秽恶，一切无有不可乐者。然彼众生于五百岁，不见佛，不闻法，不见菩萨及声闻众，不得供养奉事诸佛，不得问于菩萨法藏，远离一切殊胜善根。彼等于中不生欣乐，不能出现修习善法，往昔世中过失尽已然后乃出。彼于出时，心迷上下四方之所，若五百岁无疑惑者，即当供养无量百千俱胝那由他佛，并种无量无边善根。汝阿逸多当知，疑惑与诸菩萨为大损害。”
　　尔时，弥勒菩萨白佛言：“世尊，于此国界不退菩萨当生极乐国者，其数几何？”
　　佛告弥勒：“此佛土中有七十二亿菩萨，彼于无量亿那由他百千佛所，种诸善根成不退转，当生彼国。况余菩萨，由少善根生彼国者，不可称计！阿逸多，从难忍如来佛国，有十八亿不退菩萨，当生极乐世界。东北方宝藏佛国中，有九十亿不退菩萨，当生彼土。从无量声如来国中，有二十二亿不退菩萨，当生彼土。从光明如来国中，有三十二亿不退菩萨，当生彼土。从龙天如来国中，有十四亿不退菩萨，当生彼土。从胜天力如来国中，有十二千不退菩萨，当生彼土。从师子如来国中，有五百不退菩萨，当生彼土。从离尘如来国中，有八十一亿不退菩萨，当生彼土。从世天如来国中，有六十亿不退菩萨，当生彼土。从胜积如来国中，有六十亿不退菩萨，当生彼土。从人王如来国中，有十俱胝不退菩萨，当生彼土。从胜华如来国中，有五百菩萨，具大精进，发趣一乘，于七日中能令众生离百千亿那由他劫生死流转，彼等亦当生极乐界。从发起精进如来国中，有六十九亿不退菩萨，当生彼土；到彼国已，供养礼拜无量寿如来及菩萨众。阿逸多，我若具说诸方菩萨生极乐界，若已到、今到、当到，为供养礼拜瞻仰无量寿佛等者，但说其名，穷劫不尽！
　　“阿逸多，汝观彼诸菩萨摩诃萨善获利益。若有闻彼佛名，能生一念喜爱之心，当获如上所说功德！心无下劣，亦不贡高，成就善根悉皆增上。阿逸多，是故告汝及天人世间、阿修罗等，今此法门付嘱于汝，应当爱乐修习，乃至经一昼夜，受持读诵生希望心，于大众中为他开示，当令书写执持经卷，于此经中生导师想。阿逸多，是故菩萨摩诃萨，欲令无量诸众生等，速疾安住不退转于阿耨多罗三藐三菩提，及欲见彼广大庄严摄受殊胜佛刹圆满功德者，应当起精进力听此法门。假使经过大千世界满中猛火，为求法故不生退屈谄伪之心，读诵受持书写经卷，乃至于须臾顷为他开示，劝令听闻不生忧恼，设入大火不应疑悔。何以故？彼无量亿诸菩萨等，皆悉求此微妙法门，尊重听闻不生违背，是故汝等应求此法。
