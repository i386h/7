<!-- { "loadSidebar": true } -->
　　“‘若我成佛，彼国所生诸菩萨等，若无那罗延坚固力者，不取正觉。
　　“‘若我成佛，周遍国中诸庄严具，无有众生能总演说；乃至有天眼者，不能了知所有杂类形色光相。若有能知及总宣说者，不取菩提。
　　“‘若我成佛，国中具有无量色树，高百千由旬，诸菩萨中有善根劣者，若不能了知，不取正觉。
　　“‘若我成佛，国中众生读诵经典，教授敷演，若不获得胜辩才者，不取菩提。
　　“‘若我成佛，国中菩萨有不成就无边辩才者，不取菩提。
　　“‘若我成佛，国土光净遍无与等，彻照无量无数不可思议诸佛世界，如明镜中现其面像。若不尔者，不取菩提。
　　“‘若我成佛，国界之内地及虚空有无量种香，复有百千亿那由他数众宝香炉，香气普熏遍虚空界。其香殊胜超过人天，珍奉如来及菩萨众。若不尔者，不取菩提。
　　“‘若我成佛，周遍十方，无量无数、不可思议、无等界众生之辈，蒙佛威光所照触者，身心安乐超过人天。若不尔者，不取正觉。
　　“‘若我成佛，无量、不可思议、无等界诸佛刹中菩萨之辈，闻我名已，若不证得离生获陀罗尼者，不取正觉。
　　“‘若我成佛，周遍无数、不可思议、无有等量，诸佛国中所有女人，闻我名已得清净信，发菩提心厌患女身，若于来世不舍女人身者，不取菩提。
　　“‘若我成佛，无量无数、不可思议、无等佛刹菩萨之众，闻我名已得离生法，若不修行殊胜梵行乃至到于大菩提者，不取正觉。
　　“‘若我成佛，周遍十方无有等量诸佛刹中所有菩萨，闻我名已五体投地，以清净心修菩萨行，若诸天人不礼敬者，不取正觉。
　　“‘若我成佛，国中众生所须衣服随念即至，如佛命善来比丘法服自然在体。若不尔者，不取菩提。
　　“‘若我成佛，诸众生类才生我国中，若不皆获资具，心净安乐，如得漏尽诸比丘者，不取菩提。
　　“‘若我成佛，国中群生，随心欲见诸佛净国殊胜庄严，于宝树间悉皆出现，犹如明镜见其面像。若不尔者，不取菩提。
　　“‘若我成佛，余佛刹中所有众生闻我名已，乃至菩提诸根有阙德用非广者，不取菩提。
　　“‘若我成佛，余佛刹中所有菩萨，闻我名已，若不皆善分别胜三摩地名字语言，菩萨住彼三摩地中，于一刹那言说之顷，不能供养无量无数、不可思议、无等诸佛，又不现证六三摩地者，不取正觉。
　　“‘若我成佛，余佛土中有诸菩萨，闻我名已，寿终之后，若不得生豪贵家者，不取正觉。
　　“‘若我成佛，余佛刹中所有菩萨，闻我名已，若不应时修菩萨行，清净欢喜，得平等住，具诸善根，不取正觉。
　　“‘若我成佛，他方菩萨闻我名已，皆得平等三摩地门，住是定中常供无量无等诸佛，乃至菩提终不退转。若不尔者，不取正觉。
　　“‘若我成佛，国中菩萨随其志愿，所欲闻法自然得闻。若不尔者，不取正觉。
　　“‘若我证得无上菩提，余佛刹中所有菩萨，闻我名已，于阿耨多罗三藐三菩提有退转者，不取正觉。
　　“‘若我成佛，余佛国中所有菩萨，若闻我名，应时不获一二三忍，于诸佛法不能现证不退转者，不取菩提。’”
　　尔时，佛告阿难：“彼法处比丘，于世间自在王如来前，发此愿已，承佛威神，而说颂曰：
　　“‘今对如来发弘誓，
当证无上菩提日！
　　　若不满足诸上愿，不取十力无等尊。
　　　心或不堪常行施，广济贫穷免诸苦，
　　　利益世间使安乐，不成救世之法王。
　　　我证菩提坐道场，名闻不遍十方界，
　　　无量无边异佛刹，不取十力世中尊。
　　　方趣无上大菩提，出家为求于欲境，
　　　于彼念慧行无有，不作调御天人师。
　　　愿获如来无量光，普照十方诸佛土，
　　　能灭一切贪恚痴，亦断世间诸恶趣。
　　　愿得光开净慧眼，于诸有中破冥暗，
　　　除灭诸难使无余，安处天人大威者。
　　　修习本行已清净，获得无量胜威光，
　　　日月诸天摩尼火，所有光晖皆映蔽。
　　　最胜丈夫修行已，于彼贫穷为伏藏，
　　　圆满善法无等伦，于大众中师子吼。
　　　往昔供养自然智，多劫勤修诸苦行，
　　　为求最胜诸慧蕴，满足本愿天人尊。
　　　如来知见无所碍，一切有为皆能了，
　　　愿我当成无与等，最胜智者真导师。
　　　我若当证大菩提，如斯弘誓实圆满，
　　　愿动三千大千界，天众空中皆雨华。
　　　是时大地咸震动，天华鼓乐满虚空，
　　　并雨栴檀细末香，唱言未来当作佛！’”
　　佛告阿难：“彼法处比丘，于世间自在王如来，及诸天、人、魔、梵、沙门、婆罗门等前，广发如是大弘誓愿，皆已成就世间希有。发是愿已，如实安住种种功德，具足庄严，威德广大，清净佛土。修习如是菩萨行时，经于无量无数、不可思议、无有等等亿那由他百千劫内，初未曾起贪、瞋及痴、欲害恚想，不起色、声、香、味、触想。于诸众生常乐爱敬犹如亲属，其性温和易可同处，有来求者不逆其意，善言劝谕无不从心，资养所须趣支身命，少欲知足常乐虚闲，禀识聪明而无矫妄。其性调顺无有暴恶，于诸有情常怀慈忍，心不诈谄亦无懈怠，善言策进求诸白法，普为群生勇猛无退，利益世间大愿圆满。奉事师长敬佛法僧，于菩萨行常被甲胄，志乐寂静离诸染著，为令众生常修白法，于善法中而为上首，住空无相无愿、无作无生、不起不灭，无有憍慢。而彼正士行菩萨道时，常护语言，不以语言害他及己，常以语业利己及人。若入王城及诸村落，虽见诸色心无所染，以清净心不爱不恚。菩萨尔时，于檀波罗蜜起自行已，又能令他行于惠施；于尸波罗蜜乃至般若波罗蜜，起前二行皆悉圆满。由成如是诸善根故，所生之处，有无量亿那由他百千伏藏自然涌出；复令无量无数、不可思议、无等无边诸众生类，安住阿耨多罗三藐三菩提。如是无边诸菩萨众起诸妙行，供养奉事于诸世尊乃至成佛，皆不可以语言分别之所能知。或作轮王、帝释、苏焰摩天、兜率陀天、善化天、他化自在天、大梵天王，皆能奉事供养诸佛，及能请佛转于法轮。若作阎浮提王及诸长者、宰官、婆罗门、刹帝利等，诸种姓中皆能尊重供养诸佛，又能演说无量法门，从此永弃世间成无上觉。然彼菩萨能以上妙衣服、卧具、饮食、医药，尽形供养一切如来得安乐住。如是种种圆满善根，非以语言能尽边际。口中常出栴檀妙香，其香普熏无量无数乃至亿那由他百千世界。复从一切毛孔，出过人天优钵罗华上妙香气，随所生处，相好端严殊胜圆满。又得诸资具自在波罗蜜多，一切服用周遍无乏，所谓诸宝、香华、幢幡、缯盖，上妙衣服、饮食、汤药，及诸伏藏珍玩所须，皆从菩萨掌中自然流出。身诸毛孔流出一切人天音乐，由是因缘，能令无量无数不可思议诸众生等，安住阿耨多罗三藐三菩提。阿难，我今已说法处菩萨本所修行。”
　　尔时，阿难白佛言：“世尊，彼法处菩萨成菩提者，为过去耶？为未来耶？为今现在他方世界耶？”
　　佛告阿难：“西方去此十万亿佛刹，彼有世界名曰极乐，法处比丘在彼成佛，号无量寿，今现在说法，无量菩萨及声闻众恭敬围绕。阿难，彼佛光明普照佛刹，无量无数不可思议。我今略说，光照东方如恒河沙等国土；南西北方、四维、上、下，亦复如是。唯除诸佛本愿威神所加，悉皆照烛。是诸佛光，或有加一寻者，或有加一由旬乃至亿那由他百千由旬光者，或普照佛刹者。阿难，以是义故，无量寿佛复有异名，谓无量光、无边光、无著光、无碍光、光照王端严光、爱光、喜光、可观光、不思议光、无等光、不可称量光、映蔽日光、映蔽月光、掩夺日月光。彼之光明清净广大，普令众生身心悦乐；复令一切余佛刹中，天、龙、夜叉、阿修罗等皆得欢悦。阿难，我今开示彼佛光明，满足一劫说不能尽。
　　“复次，阿难，彼无量寿如来，诸声闻众不可称量知其边际。假使比丘满亿那由他百千数量，皆如大目揵连神通自在，于晨朝时周历大千世界，须臾之顷还至本处；彼经亿那由他百千岁数，欲共计算无量寿佛初会之中诸声闻众，尽其神力乃至灭度，于百分中不知其一，于千分、百千分乃至邬波尼杀昙分中，亦不知其一。阿难，譬如大海深八万四千由旬，以目极观不知边际；若有丈夫，析一毛端为五十分，以其一分于大海中沾取一滴。阿难，彼之水滴比于大海，何者为多？”
　　阿难白言：“假使取千由旬水，犹以为少，况以毛端一分而可方之！”
　　佛告阿难：“假使比丘满亿那由他百千数量，皆如大目揵连，经百千亿那由他岁，皆共算数彼无量寿如来初会声闻，所知数量如彼毛端一滴之水；余不测者，犹如大海。诸菩萨摩诃萨众亦复如是，非以算计之所能知。阿难，彼佛寿命无量无边，不可知其劫数多少；声闻、菩萨及诸天人寿量亦尔。”
　　阿难白佛言：“世尊，彼佛出世于今几时，能得如是无量寿命？”
　　佛告阿难：“彼佛受生经今十劫。复次，阿难，彼极乐界无量功德具足庄严，国土丰稔，天人炽盛，志意和适常得安隐，无有地狱、畜生及琰魔王界，有种种香周遍芬馥，种种妙华亦皆充满。有七宝幢周布行列，其宝幢上悬诸幡盖及众宝铃，具足百千诸妙杂色。阿难，彼如来国多诸宝树，或纯黄金、白银、琉璃、玻瓈、赤珠、玛瑙、玉树，唯一宝成不杂余宝，或以二宝乃至七宝庄严。阿难，彼金为树者，以金为根茎，白银为叶及以华果。白银之树，银为根茎，黄金为叶及以华果。玛瑙之树，玛瑙根茎，美玉为叶及以华果。美玉树者，玉为根茎，七宝为叶及诸华果。或有金树，黄金为根，白银为茎，琉璃为枝，玻瓈为条，赤珠为叶，玛瑙为华，美玉为果。或有银树，以银为根，黄金为茎，余枝果等饰同金树。琉璃树者，琉璃为根，黄金为茎，白银为枝，玻瓈为条，珠为叶，玛瑙为华，美玉为果；玻瓈、真珠、玛瑙等树，诸宝转饰皆若琉璃。复有玉树，玉为其根，黄金为茎，白银为枝，琉璃为条，玻瓈为叶，赤珠为华，玛瑙为果。复有无量摩尼珠等宝庄严树周遍其国。是诸宝树光辉赫奕，世无能比，以七宝罗网而覆其上，其网柔软如兜罗绵。
