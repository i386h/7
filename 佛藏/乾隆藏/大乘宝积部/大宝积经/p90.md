<!-- { "loadSidebar": true } -->
　　神足不思议，　菩萨能信受。
　　众生不能知，　如来之境界，
　　如来常在定，　解脱不思议。
　　法界不相杂，　唯佛力能知，
　　大仙诸智力，　犹若空无际。
　　为利一众生，　住无边劫海，
　　令其得调伏，　大悲心如是。
　　一切诸群生，　种种问难海，
　　一音令悦解，　无畏不思议。
　　成一切种智，　随觉于诸法，
　　及不共佛法，　遍智皆能见。
　　一切难思议，　诸佛法如是，
　　有能奉信者，　是为善住信。”
　　尔时，佛告舍利子：“云何菩萨摩诃萨，于如来不思议身，信受谛奉，清净无疑，倍复踊跃，深生欢喜，发希奇想？
　　“舍利子，所谓如来身者，永断一切恶不善法。何以故？由能成就一切微妙诸善法故。如来身者，远离一切不净洟唾、痰癊、脓血、大小便利。何以故？如来久已解脱一切骨肉筋脉故。如来身者，自性清彻。何以故？如来久已远离一切烦恼诸垢秽故。如来身者，出过世间。何以故？不为世法之所染污故。如来身者，无量功德，久已积集福智资粮，一切众生慧命依止。如来身者，无量净戒之所熏修，无量等观及无量慧、解脱、解脱智见之所熏修。如来身者，诸功德华之所严饰。如来身者，如净镜中微妙之像，如净水中明满之月，又如光影之所照耀。如来身者，不可思议，等虚空界，极法界性。如来身者，清净无染，远离一切诸染秽浊。如来身者，即是无为，远离一切诸有为相。如来身者，是虚空身，是无等身、无等等身、一切三界无与等身。如来身者，无譬喻身，无相似身。如来身者，清净无垢，离诸烦恼，自性清彻。
　　“又舍利子，如来身者，不可以前际求，不可以后际求，不可以现在求，不可以生处种姓求。如来身者，不可以色求，不可以相求，不可以好求。如来身者，不可以心求，不可以意求，不可以识求。如来身者，不可以见求，不可以闻求，不可以念求，不可以了别求。如来身者，不可以蕴求，不可以界求，不可以处求。如来身者，不可以生求，不可以住求，不可以坏灭求。如来身者，不可以取求，不可以舍求，不可以出离求，不可以行求。如来身者，不可以显色求，不可以相貌求，不可以形色求，不可以来求，不可以去求。如来身者，不可以净戒作意求，不可以等观作意求，不可以正慧作意求，不可以解脱作意求，不可以解脱智见作意求。如来身者，不可以有相求，不可以无相求，不可以诸法相求。如来身者，不可以力增益求，不可以无畏增益求，不可以无碍辩增益求，不可以神通增益求，不可以大悲增益求，不可以不共佛法增益求。
　　“舍利子，菩萨摩诃萨欲求如来身者，当应如幻、如焰、如水中月，如是自性求如来身。舍利子，如来身者，即是空、无相、无愿解脱之身，无变异身，无动坏身，无分别身，无依止身，无思虑身。如来身者，即是安住善住得不动身。如来身者，即是无色色自性身，即是无受受自性身，即是无想想自性身，即是无行行自性身，即是无识识自性身。舍利子，如来身者，无有无生，无四大身。如来身者，即是希有希有法身。如来身者，非眼所起，不在色中，亦不在外；不依于耳，不在声内，亦不在外；非鼻所知，不在香中，亦不在外；非舌所显，不在味中，亦不在外；不与身合，不在触中，亦不在外。如来身者，不依心转，不依意转，不依识转，安住不动，非是旋还，亦不随转。舍利子，如来身者，等量虚空。如来身者，极于法界。如来身者，尽虚空界。舍利子，是名第一如来不思议身。是诸菩萨摩诃萨，闻如来不思议身如虚空已，信受谛奉，清净无疑，倍复踊跃，深生欢喜，发希奇想。”
　　尔时，世尊欲重宣此义，而说颂曰：
　　“拘胝那庾劫，　行无量大行，
　　善净身三业，　获无等佛身。
　　慈心遍十方，　起大悲行施，
　　常离邪淫行，　得胜虚空身。
　　于世尊福田，　佛子广行施，
　　舍净珍服等，　如无量殑沙。
　　奉持于净戒，　如牦牛护尾，
　　假使碎身苦，　于怨大忍生。
　　正勤波罗蜜，　修行极疲苦，
　　发弘大誓愿，　求常住佛身。
　　乐观诸定境，　乐广慧方便，
　　乐观于法界，　愿等法界身。
　　于佛行善已，　成无等妙觉，
　　获大虚空身，　清白离尘染。
　　无我人性空，　无相不可说，
　　证是牟尼身，　过诸眼境界。
　　意净离色声，　本空无起作，
　　见真如身者，　则见十方佛。
　　如种种幻化，　象马狂夫等，
　　诳惑愚倒者，　如是观十方。
　　三世无量佛，　同处法性身，
　　无等等虚空，　极清净法界。
　　“如是，舍利子，是名如来不可思议身。菩萨摩诃萨，信受谛奉，清净无疑，倍复踊跃，深生欢喜，发希奇想。”
　　尔时，佛告舍利子：“云何菩萨摩诃萨，于如来不思议音声，信受谛奉，清净无疑，乃至发希奇想？
　　“舍利子，如来出世，愍诸含识，敷演法化，所发音声齐于众会，由所调伏众生力故；如来音声普遍十方无量世界，令诸众生心欢喜故。舍利子，然诸如来所出音声，虽遍世界，不作是念：‘我为苾芻众说法。我为苾芻尼众说法。我为邬波索迦众、邬波斯迦众、婆罗门众、刹帝利众、长者众、天众梵众，如是等众，而为说法。’亦不作是念：‘我今演说契经、应颂、记莂、伽他、自说、缘起、本事、本生、方广、希法、譬喻、解释，如是等趣十二分教。’初未生念为之敷演。舍利子，如来随诸众集，所谓苾芻乃至梵众，如其所闻种种正勤而为说法。是诸众生乐闻法故，各自谓闻如来法声面门而发。然是法声于其所说，种类言词不相障碍，各别悟解自所了法，是则名为不可思议。
　　“舍利子，诸佛如来先福所感，果报音声其相无量，所谓慈润声、可意声、意乐声、清净声、离垢声、美妙声、喜闻声、辩了声、不鞕声、不涩声、令身适悦声、心生踊跃声、心欢悦豫声、发起喜乐声、易解声、易识声、正直声、可爱声、可喜声、庆悦声、意悦声、师子王吼声、大雷震声、大海震声、紧捺洛歌声、羯罗频伽声、梵天声、天鼓声、吉祥声、柔软声、显畅声、大雷深远声、一切含识诸根喜声、称可一切众会声、成就一切微妙相声。舍利子，如是等如来音声，具足如是殊胜功德，及余无量无边功德之所庄严。舍利子，是名第二如来不思议音声。是诸菩萨摩诃萨，闻如来不思议音声，具足无量殊胜功德，信受谛奉，清净无疑，倍复踊跃，深生欢喜，发希奇想。”
　　尔时，世尊欲重宣此义，而说颂曰：
　　“导师演妙音，　所谓梵音声，
　　由是法具足，　令诸梵欢喜。
　　牟尼演妙音，　从大悲流涌，
　　谓与慈相应，　喜舍亦如是。
　　如是具足音，　灭众生贪火，
　　息除瞋恚毒，　坏裂诸痴暗。
　　假使赡部洲，　无量种人声，
　　纵获遍闻已，　终不悟解脱。
　　天地虚空声，　不悟亦如是，
　　若闻圣主声，　必能证寂灭。
　　二足及四足，　多足及无足，
　　悉同彼音声，　悟之善恶法。
　　三千世界内，　下中上音声，
　　随彼种类音，　化令证解脱。
　　演无分别声，　无缚无摄受，
　　处定开真谛，　闻者息烦恼。
　　无边众生闻，　佛法僧音声，
　　及施戒闻忍，　如来声如是。
　　彼声非有量，　声智但无边，
　　信佛声无疑，　唯聪慧菩萨。”
　　尔时，佛告舍利子：“云何菩萨摩诃萨，于如来不思议大智，信受谛奉，清净无疑，倍复踊跃，深生欢喜，发希奇想？
　　“舍利子，如来无碍智见不可思议，于一切法中依之而起，诸菩萨摩诃萨则能信受谛奉，乃至发希奇想。舍利子，如来为生信故，依如来智波罗蜜多，广说譬喻，诸有智者便得开解。舍利子，假使有人以殑伽沙等世界中所有草木、茎干、枝叶，下至量齐四指积为大聚，以火焚之乃变成墨，掷置他方殑伽沙等世界海中，于百千岁就以磨之尽为墨汁。舍利子，如来成就如是无碍智见，以是智故，从彼如是大海之中取一墨滴，以智力故，分析了知是某世界如是树成，某根、某茎、某枝、某条、华果叶等，类别所作皆悉了知。何以故？舍利子，由如来善通达法界故，而能如是了知此墨，从某世界某树而来，如是次第乃至广说。舍利子，是名如来应正遍知，具足如是大神通力，具足如是大威德力，具足如是大宗势力。是故，舍利子，若有善男子、善女人，于如来大智清净信受，又于佛所起爱敬心者；彼善男子、善女人所有善根，叵知其边，速尽苦际。何以故？舍利子，如来善通达法界故；由通达故，若有众生于如来所起微善者，尽于苦际，毕竟不坏。
　　“舍利子，我今为汝复说譬喻，令有智者因此喻故，于义解了。舍利子，如有男子寿命百年，此人持一毛端，散分以为百五十分，取毛一分沾水一滴，来至我所，而作是言：‘敢以滴水持用相寄，后若须者，当还赐我。’尔时，如来取其滴水置殑伽河中，而为彼河流浪洄澓之所旋转，和合引注至于大海。是人满百年已，来至我所，而白我言：‘先寄滴水，今请还我。’舍利子，如来成就不思议智，由是智故，如来应正等觉，知彼水滴在于大海，便以一分毛端就大海内，沾本水滴用还是人。舍利子，此譬喻者，义何谓耶？所谓众生曾以一滴微善之水，寄置如来福田手中，久而不失。如是，舍利子，若有善男子、善女人，于如来不思议智，清净信受，起爱敬心，缘念如来，兴诸供养，又以名华散空奉献；是人所有善根，叵知其边，速尽苦际。何以故？舍利子，如来善通达法界故。若人于如来所起一念善心者，尽于苦际，毕竟不坏。”
　　尔时，长老舍利子白佛言：“世尊，如来不思议大智离识而转不？”
　　佛言：“不也。”
　　舍利子复白佛言：“世尊，若如是者，云何为智？云何为识？”
　　佛言：“舍利子，有四识住识。依此住故，名识住。何者为四？所谓色识住者，识缘于色，识住色中，由如此故，生喜住著，转加增长坚固广大；受识住者，识缘于受，识住受中，由如此故，生喜住著，转加增长坚固广大；想识住者，识缘于想，识住想中，由如此故，生喜住著，转加增长坚固广大；行识住者，识缘于行，识住行中，由如此故，生喜住著，转加增长坚固广大。舍利子，如是等相，名之为识。复以何等名之为智？所谓不住五受蕴中，了达识蕴，是名为智。
