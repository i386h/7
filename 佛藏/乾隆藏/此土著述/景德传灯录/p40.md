<!-- { "loadSidebar": true } -->
　　陈尊宿初居睦州龙兴寺晦迹藏用。常制草屦密置于道上。岁久人知乃有陈蒲鞋之号焉。时有学人叩激。随问遽答。词语峻崄既非循辙。故浅机之流往往嗤之。唯玄学性敏者钦伏。由是诸方归慕。谓之陈尊宿。师因晚参谓众曰。汝等诸人未得个入头。须得个入头。若得个入头。已后不得孤负老僧。时有僧出礼拜曰。某甲终不敢孤负和尚。师曰。早是孤负我了也。师又曰。老僧在此住持。不曾见个无事人到来。汝等何不近前。时有一僧方近前。师云。维那不在。汝自领出去三门外与二十棒。僧云。某甲过在什么处。师云。枷上更着杻。师寻常或见衲僧来即闭门。或见讲僧乃召云座主。其僧应诺。师云。担板汉。或云。遮里有桶与我取水。师一日在廊阶上立。有僧来问云。陈尊宿房在何处。师脱草屦骞头打。僧便走。师召云。大德。僧回首。师指云。却从那边去。有僧扣门。师云。阿谁。僧云。某甲。师云。秦时铎落钻。一日有天使问。三门俱开从那门而入。师唤尚书。天使应诺。师云。从信门入。天使又见壁画问云。二尊者对谭何事。师掴露柱云。三身中那个不说法。师问座主。汝莫是讲唯识否。对曰是。师云。五戒不持。师问一长老云。了即毛端吞巨海。始知大地一微尘。长老作么生。对云。问阿谁。师云。问长老。长老云。何不领话。师云。汝不领话我不领话。师见僧来云。见成公案放汝三十棒。僧云。某甲如是。师云。三门金刚为什么举拳。僧云。金刚尚乃如是。师便打。问如何是向上一路。师云。要道有什么难。僧云。请师道。师云。初三十一中九下七。问以一重去一重即不问。不以一重不去一重时如何。师云。昨朝栽茄子。今日种冬瓜。问如何是曹溪的的意。师云。老僧爱嗔不爱喜。僧云。为什么如是。师云。路逢剑客须呈剑。不是诗人莫说诗。僧到参。师问。什么处来。僧云。浏阳。师云。彼中老宿只对佛法大意道什么。云遍地行无路。师云。老宿实有此语否。云实有。师拈拄杖打云。遮念言语汉。师问一长老。若有兄弟来将什么只对。长老云。待他来。师云。何不道。长老云。和尚欠少什么。师云。请不烦葛藤。有僧参。师云。汝岂不是行脚。僧云是。师云。礼佛也未。云礼那土堆作么。师云。自领出去。僧问。某甲讲兼行脚不会教意时如何。师云。实语当忏悔。僧云。乞师指示。师云。汝若不会。老僧即缄口无言。僧云。便请道。师云。心不负人面无渐色。问一句道尽时如何。师云。义堕也。僧云。什么是学人义堕处。师云。三十棒教谁吃。问教意祖意是同是别。师云。青山自青山。白云自白云。僧云。如何是青山。师云。还我一滴雨来。僧云。道不得请师道。师云。法华锋前阵涅槃句后收。师问僧。今夏在什么处。云待和尚有住处即说似和尚。师云。狐非师子类。灯非日月明。师问新到僧。什么处来。僧瞪目视之。师云。驴前马后汉。僧云。请师鉴。师云。驴前马后汉道将一向来。无对。师看经次。陈操尚书问。和尚看什么经。师云。金刚经。尚书云。六朝翻译此当第几译。师举起经云。一切有为法如梦幻泡影。师又因看涅槃经。僧问。和尚看什么经。师拈起经云。遮个是茶毗品最末后。师问新到僧。今夏在什么处。僧云。径山。师云。多少人。云四百人。师云。遮吃夜饭汉。僧云。尊宿丛林何言吃夜饭。师乃棒趁出。师闻一老宿难亲近。躬往相访。老宿见师才入方丈便喝。师侧掌云。两重公案老宿云。过在什么处。师云。遮野狐精便退。师问僧。近离什么处。僧云。江西。师云。蹋破多少草鞋。僧无对。师与讲僧吃茶。师云。我救汝不得也。僧云。某甲不晓乞师垂示。师拈油饼示之云。遮个是什么。僧云。色法。师云。遮入镬汤汉。有一紫衣大德到礼拜。师拈帽子带示之云。遮个唤作什么。大德云。朝天帽。师云。恁么即老僧不卸也。师复问。所习何业。云唯识。师云。作么生说。云三界唯心万法唯识。师指门扇云。遮个是什么。云是色法。师云。帘前赐紫对御谭经。何得不持五戒。无对。僧问。某甲乍入丛林。乞指师示。师云。尔不解问。云和尚作么生。师云。放汝三十棒自领出去。问教意请师提纲。师云。但问将来与尔道。僧云。请和尚道。师云。佛殿里烧香。三门外合掌。问如何是展演之言。师云。量才补职。僧云。如何得不落展演。师云。伏惟尚飨。师唤焦山近前来。又呼童子取斧来。童子取斧至云。未有绳墨且斫粗。师喝之。又唤童子云。作么生是尔斧头。童子遂作斫势。师云。斫尔老爷头不得。问如何是放一线道。师云。量才补职。又问。如何是不放一线道。师云。伏惟尚飨。新到僧参。师云。汝是新到否。云是。师云。且放下葛藤会么。云不会。师云。担枷陈状自领出去。僧便出。师云。来来我实问尔什么处来。云江西。师云。泐潭和尚在尔背后怕尔乱道见么。无对。问寺门前金刚托即。乾坤大地不托即。丝发不逢时如何。师云。吽吽我不曾见此问。先跳三千倒退八百。尔合作么生。僧云诺。师云。先责一纸罪状好便打。其僧拟出。师云。来我共尔葛藤。托即乾坤大地。尔且道洞庭湖里水深多少。僧云。不曾量度。师云。洞庭湖又作么生。僧云。只为今时。师云。只遮葛藤尚不会乃打之。问如何是触途无滞底句。师云。我不恁么道。云师作么生道。师云。箭过西天十万里向大唐国里等候。有僧扣门。师云。作么。云己事未明乞师指示。师云。遮里只有棒方开门。其僧拟问。师便掴其僧口问。以字不成。八字不是。是何章句。师弹指一声云。会么。云不会。师云。上来表赞无限胜因。虾蟆跳上梵天。蚯蚓走过东海。西峰长老来参。师致茶果命之令坐问云。长老今夏在什么处安居。云兰溪。师云。有多少徒众。云七十来人。师云。时中将何示徒。长老拈起甘子呈云。已了。师云。着什么死急。时有僧新到参方礼拜。师叱云。阇梨因何偷常住果子吃。僧云。学人才到。和尚为什么道偷果子。师云。赃物见在。师问僧。近离什么处。曰仰山。师曰。五戒也不持。曰某甲什么处是妄语。师云遮里不着沙弥。
　　杭州千顷山楚南禅师闽中人也。姓张氏。自髫龀投开元寺昙蔼禅师出家。迨乎冠岁落发。诣五台具戒。就赵郡学相部律。往上都听净名经。既精研法义而未了玄机。遂谒芙蓉。芙蓉见曰。吾非汝师。汝师江外黄檗是也。师礼辞而参黄檗。黄檗垂问曰。子未现三界影像时如何。师曰。即今岂是有耶。曰有无且置。即今如何。师曰。非今古。曰吾之法眼已在汝躬。师乃入室执巾侍盥晨晡请益。寻值唐武宗废教。师遂深窜林谷。暨大中初相国裴公休出抚宛陵。请黄檗和尚出山师随出。由兹抵姑苏报恩寺精修禅定。仅二十余载足不踰阈。俄为郡守请住宝林院。未几复请居支硎山。又住千顷慈云院振黄檗玄风。一日师上堂曰。诸子设使解得三世佛教如瓶注水。及得百千三昧。不如一念修无漏道。免被人天因果系绊。时有僧问。无漏道如何修。师曰。未有阇梨时体取。曰未有某甲时谁人体。师曰。体者亦无。问如何是易。师曰。着衣吃饭不用读经看教。不用行道礼拜烧身炼顶。岂不易耶。曰此既是易。如何是难。师曰。微有念生便具五阴。三界轮回生死皆从汝一念生。所以佛教诸菩萨云。佛所护念。师虽应机无倦。而常俨然处定。或逾月或浃旬。光启三年钱氏请下山供养。昭宗闻其道化就赐紫衣。文德元年五月辞众奄然而化。寿七十六。腊五十六。迁塔于院西隅。景福元年(一作大顺二年)壬子二月宣州孙儒寇钱塘。兵士发塔睹全身不散爪发俱长。谢罪忏悔而去。师平昔着般若经品颂偈一卷破邪论一卷。见行于世。
　　福州乌石山灵观禅师(住本山薛老峰。亦云丁墓山。时称老观和尚)寻常扃户人罕见之。唯一信士每至食时送供方开。一日雪峰伺便扣门。师出开门。雪峰蓦胸搊住云。是凡是圣。师唾云。遮野狐精。便推出闭却门。雪峰云。也只要识老兄。师因刬草次问僧。汝何处去。云西院礼拜安和尚去。时竹上有一青蛇子。师指蛇云。欲识西院老野狐精。只遮便是。师一日问西院安和尚。此一片地堪着什么物。安云。好着个无相佛。师云。好片地被兄放不净。师一日引水次有僧来参。师以引水横抽示之。其僧便去。师至暮问小师。适来僧在何处。小师云。发去也。师云。只得一橛(玄觉云。什么处是少一橛)问如何是佛。师出舌示之。其僧礼谢。师云。住住尔见什么便礼拜。僧云。谢和尚慈悲出舌相示。师云。老汉近日舌上生疮。有僧到敲门。行者开门后便出去。其僧入礼拜问。如何是西来意。师云。适来出去者是什么人。僧拟近前。师便托出闭却门。曹山行脚时问。如何是毗卢师法身主。师云。我若向尔道即别有也。曹山举似洞山。洞山云。好个话头只欠进语。何不更去问为什么不道。曹山乃却来进前语。师云。若言我不道。即哑却我口。若言我道。即謇却我舌。曹山归举示洞山。洞山深肯之。
　　杭州罗汉院宗彻禅师湖州吴兴县人也。姓吴氏。幼岁出家依年受具。巡方参礼。依黄檗希。运禅师法席。黄檗一见便深器之。入室领旨。后至杭州。州牧刘彦慕其道。立精舍于府西号罗汉院。化徒三百。师有时上堂僧问。如何是西来意。师曰骨剉也(师对机多用此语。故时人因号骨剉和尚)问如何是南宗北宗。师曰。心为宗。僧曰。还看教也无。师曰。教是心。问性地多昏如何了悟。师曰。烦云风卷太虚廓清。曰如何得明去。师曰。一轮皎洁万里腾光。师后示疾迁化。门人塔于院之北隅梁贞明五年钱王广其院为安国罗汉寺。移师塔于大慈山坞。今寺与塔并存。
