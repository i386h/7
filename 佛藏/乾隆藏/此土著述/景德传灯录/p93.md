<!-- { "loadSidebar": true } -->
　　金陵龙光院澄[怡-台+巳](公在切)禅师广州人也。姓陈氏。幼出家于本州观音院。年满纳戒于韶州南华寺。寻游方抵于泉州参法因大师印悟心地。后住舒州山谷寺。有僧新到。师问。什么处来。曰江南来。师曰。汝还礼渡江船子么。曰和尚为什么教礼渡江船子。师曰是汝善知识。又住齐安龙光前后三处。聚徒说法终于龙光。
　　永兴北院可休禅师(第二世住)僧问。如何是西来意。师曰。遍满天下。僧曰。莫便是么。师曰。是即牢收取。问大作业底人来师还接否。师曰。不接。曰为什么不接。师曰。幸是好人家男女。
　　郴州太平院清海禅师。僧问。古人道不从请益得。祖师为什么道谁得作佛。师曰。悟了方知。问从上宗乘次第指授。未审今日如何举唱。师曰。白云透出深洞里。名华异草岭头生。问如何是句中人。师曰。好辨。
　　连州慈云普广大师慧深。僧问。匿王请佛既奉法于当时。我后延师盖兴宗于此日。幸施方便无吝举扬。师曰。不烦再问。问如何是人圆镜。师曰着。问如何是向上事。师曰。分明听取。
　　郢州兴阳山道钦禅师(第二世住)僧问。如何是兴阳境。师曰。松竹乍栽山影绿。水流穿过院庭中。问如何是佛。师曰。更是什么。
　　前婺州报恩宝资禅师法嗣。
　　处州福林澄和尚。僧问。如何是伽蓝。师曰。勿幡[巾　　(穴/登)]。曰如何是伽蓝中人。师曰。瞻礼即有分。问下堂一句请师不吝。师曰。闲吟唯忆庞居士。天上人间不可陪。
　　前处州翠峰从欣禅师法嗣。
　　处州报恩守真禅师。僧问。诸官已结人天会。报恩今日事如何。师曰。阇梨到诸方分明举。问如何是佛法大意。师曰。闪烁乌飞急。奔腾兔走频。
　　前襄州鹫岭明远禅师法嗣。
　　襄州鹫岭通和尚(第二世住)僧问。世尊得道地神报虚空神。和尚得道未审什么人报。师曰。谢尔报来。
　　前杭州龙华寺志球禅师法嗣。
　　杭州仁王院俊禅师。僧问。承古有言。向上一路千圣不传。如何是向上不传底事。师曰。向上问将来。曰恁么即上来不当去也。师曰。既知如此蹋步上来作什么。
　　前漳州保福院可俦禅师法嗣。
　　漳州隆寿无逸禅师。初开堂升座良久谓众曰。诸上座若是上根之士早已掩耳。中下之流竞头侧听。虽然如此犹是不得已而言。诸上座。他时后日到处有人问着今日事。且作么生举似他。若也举得舌头鼓舌头论。若也举不得如无三寸且作么生举。僧问。绝妙宗风请师垂示。师良久。僧曰。恁么即顿决疑情便契心源。向上宗乘如何言论。师曰。待汝自悟始得。
　　前潭州延寿寺慧轮禅师法嗣。
　　庐山归宗第十二世道诠禅师吉州安福人也。姓刘氏。生恶荤血。髫龀礼本州思和尚受业。闻慧轮和尚化被长沙。时马氏窃据荆楚与建康接壤。师年二十五结友冒险远来参寻。会马氏灭刘言有其他。以王逵代刘言领其事。逵疑师江表谍者。乃令捕执将沉于江。师怡然无怖。逵异之。且询轮和尚。轮曰。斯皆为法忘躯之人也。闻老僧虚誉故来决择耳。逵悦而释之。仍加礼重。师栖泊延寿经十稔。轮和尚归寂。乃回庐山开先驻锡。乾德初于山东南牛首峰下。结茆为室。开宝五年洪帅林仁肇请居筠阳九峰隆济院。阐扬宗旨。本国赐大沙门号。僧问。承闻和尚亲见延寿来是否。师曰。山前麦熟也未。问九峰山中还有佛法也无。师曰有。曰如何是九峰山中佛法。师曰。山中石头大底大小底小。寻属江南国绝。僧徒例试经业。师之徒众并习禅观。乃述一偈闻于州牧曰。
　　比拟忘言合太虚　　免教和气有亲疏
　　谁知道德全无用　　今日为僧贵识书
　　时州牧阅之。与僚佐议曰。旃檀林中必无杂树。唯师一院特奏免试经。太平兴国九年南康知军张南金先具疏白师。然后集道俗迎请坐归宗道场。僧问。如何是归宗境。师曰。千邪不如一直。问如何是佛。师曰。待得雪消后。自然春到来。问如何是学人自己。师曰。床窄先卧粥稀后坐。问古人道。不是风动不是幡动如何。师曰。来日路口有市。师雍熙二年十一月二十八日中夜趺坐。白众而顺寂。寿五十六。腊三十七。荼毗舍利塔于牛首庵所。师颇有歌颂流传于世。
　　潭州龙兴裕禅师。僧问。是何是学人自己。师曰。张三李四。曰比来问自己。为什么道张三李四。师曰。汝且莫草草。问诸余即不问。如何是和尚家风。师曰。家风即且置。阿那个是汝不问底诸余。
　　前韶州白云祥和尚法嗣。
　　韶州大历和尚初参白云。白云举拳曰。我近来不恁么也。师领旨礼拜。自此入室。住后僧问。如何是西来意。师曰。破草鞋。问如何是无为。师乃摆手。问施主供养将何报答。师以手捻髭。僧曰。有髭即捻无髭如何。师曰。非公境界。师在暗室坐。有僧来不审。师乃与一掌。僧不测。
　　连州宝华和尚。师上堂示众曰。看天看地。新罗国里。和南不审。日消万两黄金。虽然如是犹是少分。又曰。尽十方世界是个木罗汉。幡竿头上道将一句来。又曰。天上龙飞凤走山间虎啸猿啼。拈向鼻孔道将一句来。僧问。如何是宝华境。师曰。前头绿水后面青山。僧曰。不会。师曰。末后一句。师问僧。什么处来。曰大容来。师曰。大容近日作么生。曰近来合得一瓮酱。师曰。沙弥将一碗水来与遮僧照影。因有僧问。大容云。天赐六铢披挂。后将何报答我皇恩。大容云。来披三事衲。归挂六铢衣。师闻之乃曰遮老冻齈。作恁么语话。大容闻令人传语云。何似奴缘不断。师曰。比为抛甎只图引玉。师见一僧从法堂阶下过。师乃敲绳床。僧曰。若是遮个不请拈出。师喜下地问之并无说处。师乃打师有时戴冠子谓众曰。若道是俗且身披袈裟。若道是僧又头戴冠子。大众无对。
　　韶州月华和尚初谒白云。云问曰。业个什么。师对曰。念孔雀经。白云曰。好个人家男子随鸟雀后。师闻语惊异。遂依附久之乃契旨。寻住月华。有僧问。如何是月华家风。师曰。若问家风即答家风。曰学人问家风。师曰。金铜罗汉。师问僧。什么处来。曰大容来。师曰。东路来西路来。曰西路来。师曰。还见弥陀么。僧良久礼拜。师曰。礼拜月华作么。师入京上堂。有一官人出礼拜起低头良久。师曰。击电之机徒劳伫思。有老宿入到法堂顾视东西曰。好个法堂且无主。师在方丈闻之曰。且坐。老宿问曰。玄中最的犹是龟毛兔角。不向二谛中修如何密用。师曰侧。曰恁么则拗折拄杖割断草鞋去也。师曰。细而详之。
　　南雄州地藏和尚上堂有僧问。既是地藏地藏还来否。师曰。打开佛殿门装香换水。师与大容和尚在白云开火路。大容曰。三道宝阶何似个火路。师曰。甚么处不是。
　　英州乐净含匡禅师开堂日谓众曰。摩竭提国亲行此令。去却担簦请截流相见。僧问。如何是西来意。师曰。侧耳无功。问如何是乐净家风。师曰。天地养人。问如何是乐净境。师曰。有功贪种竹。无暇不栽松。曰忽遇客来将何供养。师曰。满园秋果熟要者近前尝。问不坐菩提座直过那边如何。师曰。放过。问师唱谁家曲。宗风嗣阿谁。师曰。斩新世界特地乾坤。问龙门有意透者如何。师曰。滩下接取。曰学人不会。师曰。唤行头来。问但得本莫愁末。如何是本。师曰。不要问人。曰如何是末。师乃竖指。问如何是乐净境。师曰。满月团圆菩萨面。庭前棕树夜叉头。有僧辞。师问。什么处去。曰大容去。师曰。大容若问乐净近日有何言教。汝作么生秖对。僧无语。师代曰。但道乐净近日不肯大容。因普请打篱次有僧问。古人种种开方便门。和尚为什么却拦截。师曰。牢下橛着。
　　韶州后白云和尚。初开堂登座谓众曰。不审从上宗风不容伫思。然念诸佛初心敬礼。后代相承事须有方便。三十年后不得埋没。若是高贤上士不在其流。后学初心示汝个入路。看取大众头上。若也不会听葛藤去也。师良久又曰。上至诸佛下至含识共个真心。且阿那个是诸人心。莫是情与无情共一体么。恁么见解何似三家村里。既如是不得又作么生会。直下会得早是自相钝置。若据祖师门下。岂立遮个阶梯。眨上眉毛早是蹉过。何况声前荐得句后投机。会中还有知音者么。去却担簦请截流相见。时有僧礼拜。师曰。俊哉龙象蹴蹋润无边。三乘五性皆惺悟。僧拟再伸问。师曰去。问古琴绝韵请师弹。师曰。伯牙虽妙手。时人听者稀。曰恁么即再遇子期也师曰。笑发惊弦断。宁知调不同。问昔日灵山一会梵王为主。未审白云什么人为主。师曰。有常侍在。曰恁么即法雨滂[雨/(湤-方)]群生有赖。师曰。汝莫遮里卖栀子。
　　前朗州德山缘密大师法嗣。
　　潭州鹿苑文袭禅师。僧问。远远投师请师接。师曰。五门巷里无消息。僧良久。师曰。会么。曰不会。师曰。长乐坡头信不通。
　　澧州药山可琼禅师(第九世住)后住江陵延寿。僧问。请师答话。师曰好。曰还当得也无。师曰。更问。僧问曰。巨岳不曾乏寸土。师今苦口为何人。师曰。延寿也要道过。曰不申此问焉辨我师。师喝。其僧礼拜。师便打。
　　前西川青城香林澄远禅师法嗣。
　　灌州罗汉和尚。僧问。如何是佛法大意。师曰。井中红焰日里浮沤。曰如何领会。师曰。遥指抟桑日那边。问如何是罗汉境。师曰。地连香积水门对圣峰山。问既是罗汉为什么却受人转动。师曰。换却眼睛转却髑髅。
　　前鄂州黄龙晦机禅师法嗣。
　　洛京长水紫盖善沼禅师。僧问。死中得活时如何。师曰。抱镰刮骨熏天地。炮烈棺中求托生问才生便死时如何。师曰。赖得觉疾。
　　眉州黄龙继达禅师。僧问。如何是衲。师曰。针去线不回。曰如何是帔。师曰。横铺四世界。竖盖一乾坤。曰道满到来时如何。师曰。要羹与羹要饭与饭。问黄龙出世金翅鸟满空飞时如何。师曰。问汝金翅鸟还得饱也无。
　　枣树和尚(第二世住)问僧。发足什么处。曰闽中。师曰。俊哉。曰谢师指示。师曰。屈哉。僧锄地次见师乃不审。师曰。见阿谁了便不审。曰见师不问讯礼式不全。师曰。却是孤负老僧。其僧归堂举似第一座。第一座曰。和尚近日可畏为人切。师闻之乃打第一座七棒。第一座曰。某甲恁么道未有过打恁么。师曰。枉吃如许多年盐醋。又打七棒。
　　兴元府玄都山澄和尚。僧问。喜得趋方丈家风事若何。师曰。熏风开晓露。明月正当天。曰如何拯济。师曰。金鸡楼上一下鼓。问如何是沙门行。师曰。一切不如。
