<!-- { "loadSidebar": true } -->
　　裴休字公美。河东闻喜人也(唐书本传作孟州济源人)守新安日。属运禅师初于黄檗山舍众入大安精舍。混迹劳侣扫洒殿堂。公入寺烧香。主事只接。因观壁画乃问。是何图相。主事对曰。高僧真仪。公曰。真仪可观高僧何在。僧皆无对。公曰。此间有禅人否。曰近有一僧投寺执役。颇似禅者。公曰。可请来询问得否。于是遽寻运师。公睹之欣然曰。休适有一问诸德吝辞。今请上人代酬一语。师曰。请相公垂问。公即举前问。师朗声曰。裴休。公应诺。师曰。在什么处。公当下知旨如获髻珠。曰吾师真善知识也。示人克的。若是何汨没于此乎。时众愕然。自此延入府署留之供养执弟子之礼。屡辞不已。复坚请住黄檗山荐兴祖教。有暇即躬入山顶谒。或渴闻玄论即请师入州。公既通彻祖心。复博综教相。诸方禅学。咸谓裴相不浪出黄檗之门也。至迁镇宣城还思瞻礼。亦创精蓝迎请居之(唐新安郡即歙州也。唐史裴相本传无出守。明说虽未必不经为歙州太守。然观其传心法要序。即知其初识运公于洪州。再见之于宣州。皆迎请而来。非邂逅也。今本章述所问壁画高僧之处。必为差误。苟或果在歙州。则序中安得不言耶。据广灯以为在筠州。四家录又云在洪州皆不然也。按唐史。武德中以洪州高安县置靖州。更名筠州寻废之。至南唐李景再置。中间岂得有郡守。以此知广灯之误也。又按传心法要序云。予会昌二年廉于钟陵。自山迎至州憩龙兴寺。以此知四家录亦误。其余在黄檗章中辨之也)。虽圭峰该通禅讲为裴之所重。未若归心于黄檗而倾竭服膺者也。又撰圭峰碑云。休与师于法为昆仲。于义为交友。于恩为善知识。于教为内外护。斯可见矣。仍集黄檗语要。亲书序引冠于编首留镇山门。又亲书大藏经五百函号迄今宝之。又圭峰禅师着。禅源诸诠原人论及圆觉经疏注法界观。公皆为之序。公父肃字中明。任越州观察使。应三百年谶记。重建龙兴寺大佛殿。自撰碑铭(先是越州沙门昙彦。身长五尺。眉垂数寸。与檀越许询字玄度。同造塼木大塔二所。彦有神异。天降相轮。能驻日倍工。复从地引其膊至塔顶。塔未就询亡。彦师寿长可百二十余岁。犹待得询后身为岳阳王来抚越州。盖愿力也。彦预告门人曰。许玄度来也。弟子咸谓师老耄言无准的。许玄度死已三十余载。何云更来也。时岳阳王早承志公密示。才到州便入寺寻访。彦师出门伫望。遥见乃召曰。许玄度来何暮。昔日浮图今如故。王曰。弟子姓萧各察。师何以许玄度呼之。彦曰。未达宿命焉得知之。遂握手命入室席地。彦以三昧力加被王。忽悟前身造塔之事宛若今日。由是二塔益资壮丽。时龙兴寺大殿堕坏。众请彦师重修。彦曰。非贫道缘力也。却后三百年有绯衣功德主。来兴此殿大作佛事。寺众刻石记之。及期裴太守赴任兴隆三宝。倾施俸钱修成大殿。方晓彦师悬记无忒)公遂笃志内典深入法会。有发愿文。传于世。
　　怀让禅师第五世。
　　前袁州仰山慧寂禅师法嗣。
　　仰山西塔光穆禅师(第二世住)僧问。如何是正闻。师曰。不从耳入。曰作么生。师曰。还闻么。问祖意与教意同别。师曰。同别且置汝道瓶嘴里什么物出来入去。问如何是西来意。师曰。汝无佛性。问如何是顿。师作圆相示之。曰如何是渐。师以手空中拨三下。
　　晋州霍山景通禅师初参仰山。仰山闭目坐。师曰。如是如是。西天二十八祖亦如是。中华六祖亦如是。和尚亦如是。景通亦如是。语讫向右边翘一足而立。仰山起来打四藤杖。师因此自称集云峰下四藤条天下大禅佛(归宗下亦有大禅佛。名智通。终于五台)后住霍山。有行者问。如何是佛法大意。师乃礼拜。行者曰。和尚为什么礼俗人。师曰。汝不见道尊重弟子。师问僧。什么处来。僧提起坐具。师云。龙头蛇尾。僧问。如何是佛。师打之。僧亦打师。师曰。汝打我有道理。我打汝无道理。僧无对。师乃打趁。师化缘将毕。先备薪于郊野遍辞檀信。食讫行至薪所。谓弟子曰。日午当来报至日午。师自执灯登积薪上。以笠置顶后作圆光相。手执拄杖作降魔杵势。立终于红焰中。
　　杭州文喜禅师嘉禾蓹儿人也。姓朱氏。七岁出家。唐开成二年赵郡具戒。初习四分律。属会昌废教返服韬晦。大中初例重忏度于盐官齐峰寺。后谒大慈山性空禅师。性空曰。子何不遍参乎。咸通三年至洪州观音院见仰山。言下顿了心契。仰山令典常住。一日有异僧就求斋食。师减己分馈之。仰山预知问曰。适来果位人汝给食否。答曰。辍己回施。仰山曰。汝大利益。七年旋浙右止千顷山筑室而居。会巢寇之乱避地湖州住仁王院。光启三年钱王请住龙泉廨署(今慈光院)僧问。如何是涅槃相。州曰。香烟尽处验。问如何是佛法大意。师曰。唤院主来遮师僧患颠。问如何是自己。师默然。僧罔措。再问。师曰。青天蒙昧不向月边飞。大顺元年钱王表荐赐紫衣。乾宁四年又奏师号曰无著。光化三年示疾。十月二十七日夜子时告众曰。三界心尽即是涅槃。言讫跏趺而终。寿八十。腊六十。终时方丈发白光竹树同色。十一月二十二日迁塔灵隐山西坞(天祐二年宣城帅田頵应杭将许思叛换纵兵大掠。发师塔睹肉身不坏发爪俱长。武肃王奇之。遣裨将邵志重封瘗焉)
　　新罗五观山顺支本国号了悟大师。僧问。如何是西来意。师竖拂子。僧曰。莫遮个便是。师放下拂子。问以字不成八字不是。是什么字。师作圆相示之。有僧于师前作五花圆相。师画破别作一圆相。
　　仰山南塔光涌禅师。僧问。文殊是七佛师。文殊有师否。师云。遇缘即有。曰如何是文殊师。师竖拂子示之。僧曰。莫遮个是么。师放下拂子又手。问如何是妙用一句。师曰。水到渠成。问真佛住在何处。师曰。言下无相也不在别处。
　　仰山东塔和尚。僧问。如何是君王剑。师曰。落缆不采功。僧曰。用者如何。师曰。不落时人手。问法王与君王相见时如何。师曰。两掌无私。曰见后如何。师曰。中间绝像。
　　前临济义玄禅师法嗣。
　　灌溪志闲禅师魏府馆陶人也。姓史氏。幼从柏岩禅师披剃。二十受具。后见临济和尚。和尚搊住良久放之。师曰。领矣。往后谓众曰。我见临济无言语。直至如今饱不饥。问请师不借。师曰。我满口道不借。师又曰。大庾岭头佛不会。黄梅路上没众生。师会下一僧去参石霜。石霜问。什么处来。云灌溪来。石霜云。我北山住不如他南山住。僧无对。师闻云。但道修涅槃堂了也。僧问。久向灌溪。到来只见沤麻池。师曰。汝只见沤麻池不见灌溪。僧曰。如何是灌溪。师曰。剪箭急(后人举似玄沙。玄沙云。更学三十年未会禅)问如何是古人骨。师曰。安置不得。曰为什么安置不得。师曰。金乌那教下碧天。问金锁断后如何。师曰。正是法汝处。问如何是细。师曰。回换不回换。曰末后事如何。师曰。忌丈六口头。问如何是一色。师曰。不随。曰一色后如何。师曰。有阇梨承当分也无。问今日一会抵敌何人。师曰。不为凡圣。问一句如何。师曰。不落千圣机。问如何是洞中水。师曰不。洗人师唐乾宁二年乙卯五月二十九日问侍者曰。坐死者谁。曰僧伽。立死者谁。曰僧会。乃行六七步垂手而逝。
　　幽州谭空和尚。有尼欲开堂说法。师曰。尼女家不用开堂。尼曰。龙女八岁成佛又作么生。师曰。龙女有十八变。汝与老僧试一变看。尼曰。变得也是野狐精。师乃打趁。宝寿和尚问。除却中上二根人来时师兄作么生。师曰。汝适来举早错也。寿曰。师兄也不得无过。师曰。汝却与我作师兄。寿侧掌云。遮老贼。
　　镇州宝寿沼和尚(第一世住)僧问。万境来侵时如何。师曰。莫管他。僧礼拜。师曰。不要动着。动着即打折汝腰。赵州谂和尚来。师在禅床背面而坐。谂展坐具礼拜。师起入方丈。谂收坐具而出。师问僧。什么处来。曰西山来。师曰。见猕猴么。曰见。师曰。作什么伎俩。曰见某甲一个伎俩也作不得。师打之。胡钉铰参。师问。汝莫是胡钉铰。曰不敢。师曰。还解钉得虚空否。曰请和尚折破。某甲与钉。师以拄杖打之。胡曰。和尚莫错打某甲。师曰。向后有多口阿师。与汝点破在(赵州云。只遮一缝尚不柰何。乃代云。且钉遮一缝)问万里无片云时如何。师曰。青天亦须吃棒。师将顺世。谓门人曰。汝还知我行履处否。对曰。知和尚一生长坐不卧。师又令近前。门人近前。师曰。去非吾眷属。言讫而化。
　　镇州三圣院慧然禅师。自临济受诀。遍历丛林至仰山。仰山问。汝名什么。师曰。名慧寂。仰山曰。慧寂是我名。师曰。我名慧然。仰山大笑而已。师到香严。严问。什么处来。师曰。临济来。严曰。将得临济剑来么。师以坐具蓦口打而去。师到德山才展坐具。德山云。莫展炊巾遮里无[餕-ㄙ+(宋-木+ㄙ)]饭。师曰。纵有也无著处。德山以拄杖打师。师接住却推德山向禅床上。德山大笑。师哭苍天而去。师在雪峰闻峰垂语云。人人尽有一面古镜。遮个猕猴亦有一面古镜。师出问。历劫无名。和尚为什么立(一作彰)为古镜。峰云。瑕生也。师咄曰。遮老和尚话头也不识。峰云。罪过老僧住持事多。师见宝寿和尚开堂。师推出一僧在宝寿前。宝寿便打其僧。师曰。长老若恁么为人。瞎却镇州一城人眼在(法眼云。什么是瞎却人眼处)
　　魏府大觉禅师。兴化存奖禅师为院宰时。师一日问曰。我常闻汝道向南行一回。拄杖头未曾拨着个会佛法底人。汝凭什么道理有此语。兴化乃喝。师便打。兴化又喝。师又打。来日兴化从法堂过。师召曰。院主。我直下疑汝昨日行底喝。与我说来。兴化曰。存奖平生于三圣处学得底。尽被和尚折倒了也。愿与存奖个安乐法门。师曰。遮瞎驴来遮里纳败缺卸却衲帔待痛决一顿。兴化即于语下领旨。虽同嗣临济。而常以师为助发之友。师临终时谓众曰。我有一只箭要付与人。时有一僧出云。请和尚箭。师云。汝唤什么作箭。僧喝。师打数下。自归方丈却唤其僧入来。问云。汝适来会么。僧云。不会。师又打数下。掷却拄杖云已。后遇明眼人分。明举似。便乃告寂。
