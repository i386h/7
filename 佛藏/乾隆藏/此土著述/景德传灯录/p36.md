<!-- { "loadSidebar": true } -->
　　邓州香严智闲禅师青州人也。厌俗辞亲观方慕道。依沩山禅会。祐和尚知其法器。欲激发智光。一日谓之曰。吾不问汝平生学解及经卷册子上记得者。汝未出胞胎未辨东西时。本分事试道一句来。吾要记汝。师懵然无对。沉吟久之。进数语陈其所解。祐皆不许。师曰。却请和尚为说。祐曰。吾说得是吾之见解。于汝眼目何有益乎。师遂归堂。遍检所集诸方语句无一言可将酬对。乃自叹曰。画饼不可充饥。于是尽焚之曰。此生不学佛法也。且作个长行粥饭僧免役心神。遂泣辞沩山而去。抵南阳睹忠国师遗迹遂憩止焉。一日因山中芟除草木。以瓦砾击竹作声。俄失笑间廓然惺悟。遽归沐浴焚香遥礼沩山。赞云。和尚大悲恩逾父母。当时若为我说却。何有今日事也。仍述一偈云。
　　一击忘所知　　更不假修治
　　动容扬古路　　不堕悄然机
　　(动容扬古路不堕悄然机。此句旧本并福邵本并无。今以通明集为据)
　　处处无踪迹　　声色外威仪
　　诸方达道者　　咸言上上机
　　师上堂云。道由悟达不在语言。况见密密堂堂。曾无间隔不劳心意。暂借回光日用全功。迷徒自背。问如何是香严境。师曰。花木不滋。问如何是仙陀婆。师敲禅床曰。过遮里来。问如何是见在学。师以扇子旋转示曰。见么。僧无语。问如何是正命食。师以手撮而示之。问如何是无表戒。师曰。待阇梨作俗即说。问如何是声色外相见一句。师曰。如某甲未住香严时道在什么处。僧曰。恁么时亦不敢道有所在。师曰。如幻人心心所法。僧问。不慕诸圣不重己灵时如何。师曰。万机休罢千圣不携。此时疏山在众作呕声曰。是何言欤。师问阿谁。众曰。师叔。师曰。不诺老僧耶。疏山出曰是。师曰。汝莫道得么。曰道得。师曰。汝试道看。曰若教某甲道须还师资礼始得。师乃下坐礼拜蹑前语问之。疏山曰。何不道肯重不得全。师曰。饶汝恁么也须三十年倒屙。设住山无柴烧。近水无水吃。分明记取。后住疏山果。如师记。至二十七年病愈。自云。香严师兄记我。三十年倒屙。今少三年在。每至食毕以手抉而吐之。以应前记(疏山后问道怤长老。肯重不得全。汝作么生会。怤云。全归肯重。疏山云。不得全又作么生。怤云。个中无肯路疏山云。始惬病僧意)问如何是声前句。师曰。大德未问时即答。僧曰。即时如何。师曰。即时问也。问如何是直截根源佛所印。师抛下。拄杖散手而去。问如何是师法大意。师曰。今年霜降早乔麦总不收。问如何是西来意。师以手入怀出拳展开与之。僧乃跪膝以两手作受势。师曰。是什么。僧无对。问如何是道。师曰。枯木龙吟。僧曰。学人不会。师曰。髑髅里眼睛(玄沙别云。龙藏枯木)问离四句绝百非。请和尚道。师曰。猎师前不得说本师戒。一日谓众曰。如人在千尺悬崖。口衔树枝。脚无所蹋。手无所攀。忽有人问如何是西来意。若开口答即丧身失命。若不答又违他所问。当恁么时作么生。时有招上座出曰。上树时即不问。未上树时如何。师笑而已。师问僧。什么处来。僧曰。沩山来。师曰。和尚近日有何言句。僧曰。人问如何是西来意。和尚竖起拂子。师闻举乃曰。彼中兄弟作么会和尚意旨。僧曰。彼中商量道。即色明心附物显理。师曰。会即便会。不会着什么死急。僧却问。师意如何。师还举拂子(玄沙云。只遮香严脚跟犹未点地。云居锡云。什么是香严脚跟未点地处)师凡示学徒语多简直。有偈颂二百余篇。随缘对机不拘声律。诸方盛行。后谥袭灯大师。
　　襄州延庆山法端大师。有人问。蚯蚓斩为两段两头俱动。佛性在阿那头。师展两手(洞山别云。问底在阿那头)师灭后敕谥绍真大师。塔曰明金。
　　杭州径山洪諲禅师吴兴人也。姓吴氏。年十九礼开元寺无上大师落发(无上大师嗣盐官。后住径山为第二世也)二十二往嵩岳受满足律仪。归礼本师。师问曰。汝于时中将何报四恩耶。諲不能对。三日忘食。乃辞行脚。往谒云岩机缘未契。后造沩山蒙滞顿除。遭唐会昌沙汰众皆悲惋。諲曰。大丈夫钟此厄会岂非命也。何乃效儿女子乎。大中初复沙门相还故乡西峰院。咸通六年上径山。明年本师迁神。众请继躅为径山第三世。于法即沩山之嗣。僧问。掩息如灰时如何。师曰。犹是时人功干。僧曰。干后如何。师曰。耕人田不种。僧曰。毕竟如何。师曰。禾熟不临场。僧问。龙门不假风雷势便透得者如何。师曰。犹是一品二品。僧曰。此既是阶级。向上事如何。师曰。吾不知有汝龙门。僧问如霜如雪时如何。师曰。犹是污染。曰不污染时如何。师曰。不同色。许州全明上坐先问石霜。一毫穿众穴时如何。石霜云。直须万年后。云万年后如何。石霜云。登科任汝登科。拔萃。任汝拔萃。后问师云。一毫穿众穴时如何。师曰。光靴任汝光靴。结果任汝结果。僧问。如何是长。师曰。千圣不能量。曰如何是短。师曰。蟭螟眼里着不满。其僧不肯便去举似石霜。石霜云。只为太近实头。僧问。如何是长。石霜云。不屈曲。曰如何是短。石霜云。双陆盘中不喝彩。佛日长老访师师问曰。伏承长老独化一方。何以荐游峰顶。佛日曰。朗月当空挂冰霜不自寒师曰。莫即是长老家风否。佛日曰。峭峙万重关。于中含宝月。师曰。此犹是文言。作么生是长老家风。曰今日赖遇佛日。佛日却问云。隐密全真时人知有道不得。大省无辜时人知有道得。于此二途犹是时人升降处。未审长老亲道自道如何道。师曰。我家道处无个道。佛日曰。如来路上无私曲。便请玄音和一场。师曰。任汝二轮更互照。碧潭云外不相关。佛日曰。为报白头无限众。此回年少莫归乡。师曰。老少同轮无向背。我家玄路勿参差。佛日曰。一言定天下四句为谁留。师曰。汝言有三四。我道其中一也无。师因有偈曰。
　　东西不相顾　　南北与谁留
　　汝即言三四　　我即一也无
　　光化四年九月二十八日白众而化。
　　福州灵云志勤禅师本州长溪人也。初在沩山因桃华悟道。有偈曰。
　　三十来年寻剑客　　几逢落叶几抽枝
　　自从一见桃华后　　直至如今更不疑
　　祐师览偈诘其所悟与之符契。祐曰。从缘悟达永无退失。善自护持(有僧举似玄沙。玄沙云。谛当甚谛当。敢保老兄犹未彻。众疑此语。玄沙问地藏。我恁么道汝作么生会。地藏云。不是桂琛。即走杀天下人)乃返闽川。玄徒臻集。上堂谓众曰。诸仁者。所有长短尽至不常。且观四时草木叶落花开。何况尘劫来天人七趣。地水火风成坏轮转。因果将尽三恶道苦毛发不添减。唯根蔕神识常存。上根者遇善友申明。当处解脱便是道场。中下痴愚不能觉照。沉迷三界流转生死。释尊为伊天上人间设教证明显发智道。汝等还会么。时有僧问。如何得出离生老病死师曰。青山元不动。浮云飞去来。僧问君王出阵时如何。师曰。春明门外不问长安。僧曰。如何得觐天子。师曰。盲鹤下清池。鱼从脚底过。僧问。如何是佛法大意。师曰。驴事未去马事到来。僧未喻旨曰。再请垂示。师曰。彩气夜常动。精灵日少逢。雪峰有偈。送双峰出岭。末句云。雷罢不停声。师更之云。雷震不闻声。雪峰闻之乃曰。灵云山头古月现。雪峰问云。古人道前三三后三三。意旨如何。师云。水中鱼山上鸟。峰云。意旨作么生。师云。高可射兮深可钓。问诸方悉皆杂食。未审和尚如何。师云。独有闽中异雄雄镇海涯。问久战砂场。为什么功名不就。师曰。君王有道三边静。何劳万里筑长城。又云。罢息干戈束手归朝时如何。师云。慈云普润无边刹。枯树无花争奈何长生。问混沌未分时含生何来。师曰。如露柱怀儿(一作胎)曰分后如何。师曰。如片云点太清。曰未审太清还受点也无。师不答曰。恁么即含生不来也。师亦不答。曰直得纯清绝点时如何。师曰。犹是真常流注。曰如何是真常流注。师曰。如镜长明。曰向上更有事否。师曰有。曰如何是向上事。师曰。打破镜来相见。问如何是西来意。师曰。井底种林檎。曰学人不会。师曰。今年桃李贵。一颗直千金。问摩尼珠不随众色。未审作什么色。师曰。白色。僧曰。恁么即随众色也。师曰。赵璧本无瑕。相如诳秦主。问君王出阵时如何。师曰。吕才葬虎耳。曰其事如何。师曰。坐见白衣天。僧曰。王今何在。师曰。莫触龙颜。
　　益州应天和尚。僧问。人人有佛性如何是和尚佛性。师曰。汝唤什么作佛性。僧曰。恁么即和尚无佛性也。师乃叫快活快活。
　　福州九峰慈慧禅师。初在沩山遇祐师上堂云。汝等诸人只得大体不得大用。师抽身出去。沩山召之。师更不回顾。沩山云。此子堪为法器。师一日辞沩山入岭云。某甲辞违和尚。千里之外不离左右。沩山动容曰。善为。
　　京兆米和尚(亦谓米七师)初参学归受业寺。有老宿问。月中断井索时人唤作蛇。未审七师见佛唤作什么。师曰。若有佛见即同众生(法眼别云。此是什么时节问。法灯别云。唤底不是)老宿曰。千年桃核。师令僧去问仰山云。今时还假悟也无。仰山云。悟即不无。争奈落在第二头。师深肯之。又令僧去问洞山云。那个究竟作么生。洞山云。却须问他始得。师亦肯之。僧问。如何是衲衣下事。师云。丑陋任君嫌。不挂云霞色。
　　晋州霍山和尚。仰山一僧到自称。集云峰下四藤条。天下大禅佛参(大禅佛即十二卷。晋州霍山景通和尚也)师乃唤维那搬柴着(一作打钟着)大禅佛骤步而去。师闻秘魔岩和尚凡有僧到礼拜以木叉叉着。师一日遂往访之。才见不礼拜。便入秘魔怀里。秘魔拊师背三下。师起拍手云。师兄我一千里地来便回(一作师兄三千里外赚我来)
　　襄州王敬初常侍视事次。米和尚至。王公乃举笔。米曰。还判得虚空否。公掷笔入厅更不复出。米致疑。至明日凭鼓山供养主入探其意。米亦随至潜在屏蔽间侦伺。供养主才坐问云。昨日米和尚有什么言句便不得见。王公曰。师子咬人韩[狂-王+盧]逐块。米师窃闻此语。即省前谬。遽出朗笑曰。我会也我会也。尝问一僧。一切众生还有佛性也无。僧云。尽有。公指壁画狗子云。遮个还有也无。僧无对。公自代云。看咬着。
　　前福州大安禅师(亦称大沩和尚)法嗣(除落长庆院三字。盖师虽曾居长乐府之西院。没后二十余年闽帅移招庆。棱和尚来住西院。方奏长庆之额)
