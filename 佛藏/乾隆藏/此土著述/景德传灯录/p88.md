<!-- { "loadSidebar": true } -->
　　婺州明招德谦禅师。受罗山印记靡滞于一隅。激扬玄旨。诸耆宿皆畏其敏捷。后学鲜敢当其锋者。师在泉州招庆大殿上。以手指壁画问僧曰。那个是甚么神。曰护法善神。师曰。沙汰时向什么处去来。僧无对。师却令僧去问演侍者演曰。汝什么劫中遭此难来。其僧回举似师。师曰。直饶演上座他后聚一千众有什么用处。僧乃礼拜请别语。师曰。什么处去也。清八路举仰山插锹话问师。古人意在叉手处。意在插锹处。师曰。清上座。清应诺。师曰。还曾梦见仰山么。清曰。不要下语只要上座商量。师曰。若要商量堂头自有一千五百人老师在。师到双岩。双岩长老睹师风彩乃曰。某甲致一问问阇梨。若道得便舍院。道不得即不舍。金刚经云。一切诸佛及诸佛法皆从此经出。且道。此经是何人说。师曰。说与不说一时拈向那边着。只如和尚决定唤什么作此经。双岩无对。师举经云。一切贤圣皆以无为法而有差别。斯则以无为法为极则。凭何而有差别。且如差别是过不是过。若是过一切贤圣尽有过。若不是过决定唤什么作差别。双岩亦无语。师曰。雪峰道底。师在婺州智者寺居第一座。寻常不受净水。主事僧问曰。因什么不识触净水不肯受。师下床拈起净瓶曰。遮个是净。主事无语。师乃扑破净瓶。师自尔道声遐播。众请居明招山开法。四来禅者盈于堂室。师谓众曰。希逢一个下坡不走快便难逢。若有同生同死何妨一展。僧问。师子本出窟时如何。师曰。俊鹞趁不及。曰出窟后如何。师曰。万里正纷纷。曰欲出不出时如何。师曰崄。曰向上事如何。师曰眨。问如何是透法身外一句子。师曰。北斗后翻身。问十二时中如何趣向。师曰。抛向金刚地上着。问文殊与维摩对谭何事。师曰。葛巾纱帽已拈向那边着也。问如何是和尚家风。师曰。咬得着是好手。问无烟之火是什么人向得。师曰。不惜眉毛底。曰和尚还向得么。师曰。汝道我有多少茎眉毛在。师见新到僧才上法堂。乃举拂子却掷下。其僧珍重便下去。师曰。作家作家。问全身佩剑时如何。师曰。忽遇正恁么时又作么生僧无对。师问国泰瑫和尚。古人道俱胝只念三行咒。便得名超一切人。作么生与他拈却三行咒。便得名超一切人。国泰竖起一指。师曰。不因今日争识得瓜洲客。师有师叔在廨院患甚。附书来问曰。某甲有此大病。如今正受疼痛。一切处安置伊不得。还有人救得么。师乃回信曰。顶门上中此金刚箭透过那边去也。有一僧曾在师法席。辞去住庵一年。后来礼拜曰。古人道。三日不相见莫作旧时看。师乃露胸问曰。汝道我有多少茎盖胆毛。僧无对。师却问。汝什么时离庵。曰今朝。师曰。来时折脚铛子分付与阿谁。僧又无语。师乃喝出。问承。师有言。我住明招顶兴传古佛心。如何是明招顶。师曰。换却眼。曰如何是古佛心。师曰。汝还气急么。问学人拏云攫浪上来请师展钵。师曰。拶破汝顶。曰也须仙陀去。师乃棒趁出。师别有颂。示众曰。
　　明招一拍和人希　　此是真宗上妙机
　　石火瞥然何处去　　朝生凤子合应知
　　师住明招山四十载。语句流布诸方。将欲迁化上堂告众嘱付。其夜展足问侍者曰。昔释迦如来展开双足放百宝光明。汝道吾今放多少。侍者曰。昔日鹤林今日和尚。师以手拂眉曰。莫孤负么。又说偈曰。
　　蓦刀丛里逞全威　　汝等应当善护持
　　火里铁牛生犊子　　临岐谁解凑吾机
　　偈毕安坐寂然长往。今塔院存焉。
　　衡州华光范禅师。僧问。灵台不立还有出身处也无。师曰有。曰如何是出身处。师曰出。问如何是西来意。师曰道。问如何是佛法大意。师曰验。问牛头未见四祖时如何。师曰自由。自在。曰见后如何。师曰。自由自在。问如何是佛法中事。师曰了。
　　福州罗山绍孜禅师上堂。有数僧争出问话。师曰。但一时出来问待老僧一时答却。僧便问。学人一齐问请师一齐答。师曰得。问学人乍入丛林。祖师的的意请师直指。师曰好。
　　西川慧禅师初参罗山(见十七卷罗山章)。罗山问。什么处来。师曰。远离西蜀近发开元。即今事作么生。罗山揖曰。吃茶去师良久无言。罗山曰。秋气稍暖去。罗山来日上堂。师出问。豁开户牖当轩者谁。罗山乃喝。师良久。罗山曰。毛羽未备且去(一本云。初参罗山。才礼拜起。山云。甚处来。师云。远离西蜀。近发开元。却近前云。即今事作么生。罗山揖云吃茶去。师拟议间。罗山云。秋气稍暖出去。师到法堂自叹云。我在西川峨眉山脚下。拾得一只蓬蒿箭。拟拟乱天下。今日到福建道陈老师寨里。弓折箭尽去也。休休。罗山明日升堂。师又出问。豁开户牖当轩者谁。山便喝。师无对。山云。羽毛未备翼。梢未全且去)。师因而抠衣久承印记。后谒台州胜光。光在绳床上坐。师直入到身边叉手立光问。什么处来。师曰犹待答话在。师便下去。光拈得拄杖拂子下。僧堂前见师提起拂子问曰。阇梨唤遮个作什么。师曰。敢死喘气。光低头归方丈。
　　建州白云令弇和尚。师上堂谓众曰。遣往先生门谁云对丧主珍重。僧问。己事未明以何为验。师曰。木镜照素容。曰验后如何。师曰。不争多。问三台有请四众临筵。既处当仁请师一唱。师曰。要唱即不难。曰便请师唱。师曰。夜静水清鱼不食满船空载月明归。
　　虔州天竺义澄常真禅师。初参罗山栖泊数载。后因罗山在疾。师问。百年后忽有人。问和尚以何指示。罗山乃放身便倒。师从此契悟。僧问。如何是佛法大意。师曰。寒暑相催。问圣皇请命大众临筵。请师举。师曰。领领。曰恁么即人天有赖也。师曰。汝作么生。
　　吉州清平惟旷真寂禅师。师上堂云。不动神情便有输赢之意。还有么出来。时有僧出礼拜。师云。不是作家出去。僧问。如何是第一句。师曰。要头将取去。问如何是活人剑。师曰。会么。曰如何是杀人刀。师叱之。问如何是师子儿。师曰。毛头排宇宙。
　　婺州金柱义昭和尚。僧问。如何是和尚家风。师曰。开门作活。僧云。忽遇贼来又怎么生。师曰然。有新到僧参。师揭帘以手作除帽子势。僧拟欲近前。师云。赚杀人。师因事而有颂曰。
　　虎头生角人难措　　石火电光须密布
　　假饶烈士也应难　　懞底那能解差互
　　潭州谷山和尚。僧问。省要处乞师一言。师乃起去。问羚羊挂角时如何。师曰。尔向什么处觅曰挂角后如何。师曰走。
　　湖南浏阳道吾山从盛禅师。师初住高安龙回。有僧问。如何是觌面事。师曰。新罗国去也。问如何是龙回家风。师曰。纵横射直。问如何是灵源。师曰。嫌什么。曰近者如何。师曰。如人饮水。问穷子投师乞师拯济。师曰。莫是屈着汝么。曰争奈穷何。师曰。大有人见。
　　福州罗山义因禅师。师上堂示众曰。若是宗师门下客必不怪于罗山。珍重。僧问。承古人有言。自从认得曹溪路了知生死不相关。曹溪即不问。如何是罗山路。师展两手。僧曰。恁么即一路得通诸路亦然。曰什么诸路。僧近前立。师曰。灵鹤烟霄外钝鸟不离窠。问承教中有言。须法身万象俱寂。随智用万象齐生。如何是万象俱寂。师曰。有什么。曰如何是万象齐生。师曰。绳床椅子。
　　灌州灵岩和尚。僧问。如何是道中宝。师曰。地倾东南天高西北。曰学人不会。师曰。落照机前异。师颂石巩接三平曰。
　　解擘当胸箭　　因何只半人
　　为从途路晓　　所以不全身
　　吉州匡山和尚。师有示徒颂曰。
　　匡山路　　匡山路　　岩崖崄峻人难措
　　游人拟议隔千山　　一句分明超佛祖
　　又有白牛颂曰。
　　我有古坛真白牛　　父子藏来经几秋
　　出门直透孤峰顶　　回来暂跨虎溪头
　　福州兴圣重满禅师。上堂示众曰。觌面分付不待文宣。对眼投机唤作参玄上士。若能如此所以宗风不坠。僧问。如何是宗风不坠底句。师曰。老僧不忍。问昔日灵山会里。今朝兴圣筵中。和尚亲传如何举唱。师曰。欠汝一问。
　　潭州宝应清进禅师僧问如何是实相师曰没却汝问至理无言如何通信师曰千差万别曰得力处乞师指示师曰瞌睡汉。
　　前安州白兆山志圆禅师法嗣。
　　朗州大龙山智洪弘济大师。僧问。如何是佛。师曰。即汝是。曰如何领会。师曰。更嫌钵盂无柄那。问如何是微妙。师曰。风送水声来枕畔。月移山影到床边。问如何是极则处。师曰。懊恼三春月不及九秋光。
　　襄州白马山行霭禅师。僧问。如何是清净法身。师曰。井底虾蟆吞却月。问如何是白马正眼。师曰。向南看北斗。
　　郢州大阳山行冲禅师(第一世住)僧问。如何是无尽藏。师良久。僧无语。师曰。近前来。僧才近前。师曰去。
　　安州白兆山竺干院怀楚禅师(第二世住)僧问。如何是句句须行玄路。师曰。沿路直到湖南。问如何是师子儿。师曰。德山嗣龙潭。问如何是和尚为人一句。师曰。与汝素无冤仇。一句元在遮里。曰未审在什么方所。师曰。遮钝汉。
　　蕲州四祖山清皎禅师福州人也。姓王氏。初住郢州大阳山为第二世。僧问。师唱谁家曲宗风嗣阿谁。师曰。楷师岩畔祥云起。宝寿峰前震法雷。师次住安州慧日院。后迁止蕲州四祖山为第一世。年七十时遗偈云。
　　吾年八十八　　满头垂白发
　　颙颙镇双峰　　明明千江月
　　黄梅扬祖教　　白兆承宗诀
　　日日告儿孙　　勿令有断绝
　　淳化四年癸巳八月二十三日入灭。年八十八。
　　蕲州三角山志操禅师(第三世住)僧问。教法甚多宗归一贯。和尚为什么说得许多周游者也。师曰。为尔周游者也。曰请和尚即古即今。师以手敲绳床。
　　晋州兴教师普禅师。僧问。盈龙宫溢海藏真诠即不问。如何是教外别传底法。师曰。眼里耳里鼻里。曰只此便是否。师曰。是什么。僧咄。师亦咄。问僧。近离什么处。曰下寨。师曰。还逢着贼么。曰今日捉下。师曰。放汝三十棒。
　　蕲州三角山真鉴禅师(第四世住)僧问。师唱谁家曲宗风嗣阿谁。师曰。忽然行政令便见下堂阶。
　　前潭州藤霞和尚法嗣。
　　澧州药山和尚(第七世住)师上堂谓众曰。夫学般若菩萨不惧得失。有事近前。时有僧问。药山祖裔请师举唱。师曰。万机挑不出。曰为什么万机挑不出。师曰。他缘岸谷。问如何是药山家风。师曰。叶落不如初。问法雷哮吼时如何。师曰。宇宙不曾震。曰为什么不曾震。师曰。遍地娑婆未尝哮吼。曰不哮吼底事如何。师曰。阖国无人知。
　　前潭州云盖山景和尚法嗣。
