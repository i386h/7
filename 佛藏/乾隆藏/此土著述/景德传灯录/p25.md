<!-- { "loadSidebar": true } -->
　　池州南泉普愿禅师者。郑州新郑人也。姓王氏。唐至德二年依大隗山大慧禅师受业。三十诣嵩岳受戒。初习相部旧章。究毗尼篇聚。次游诸讲肆。历听楞伽华严。入中百门观精练玄义。后扣大寂之室。顿然忘筌。得游戏三昧。一日为僧行粥次。马大师问。桶里是什么。师云。遮老汉合取口作恁么语话。自余同参之流无敢征诘。贞元十一年憩锡于池阳自构禅斋。不下南泉三十余载。大和初宣城廉使陆公亘向师道风。遂与监军同请下山。伸弟子之礼。大振玄纲。自此学徒不下数百。言满诸方目为郢匠。一日师示众云。道个如如早是变也。今时师僧须向异类中行。归宗云。虽行畜生行。不得畜生报。师云。孟八郎又恁么去也。师有时云。文殊普贤昨夜三更每人与二十棒趁出院也。赵州云。和尚棒教谁吃。师云。且道。王老师过在什么处。赵州礼拜而出(玄觉云。且道。赵州休去。是肯南泉不肯南泉)师拟取明日游庄舍。其夜土地神先报庄主。庄主乃预为备。师到问庄主。争知老僧来排办如此。庄主云。昨夜土地报道和尚今日来。师云。王老师修行无力。被鬼神觑见。有僧便问。和尚既是善知识。为什么被鬼神觑见。师云。土地前更下一分饭。(玄觉云。什么处是土地前更下一分饭。云居锡云。是赏伊罚伊。只如土地前。见是南泉。不是南泉)师有时云。江西马祖说即心即佛。王老师不恁么道。不是心不是佛不是物。恁么道还有过么。赵州礼拜而出。时有一僧随问赵州云。上座礼拜了便出意作么生。赵州云。汝却问取和尚。僧上问曰。适来谂上座意作么生。师云。他却领得老僧意旨。师一日捧钵上堂。黄檗和尚居第一座。见师不起。师问云。长老什么年中行道。黄檗云。空王佛时。师云。犹是王老师孙在下去。师一日问黄檗。黄金为世界。白银为壁落。此是什么人居处。黄檗云。是圣人居处。师云。更有一人居何国土。黄檗乃叉手立。师云。道不得何不问王老师。黄檗却问。更有一人居何国土。师云。可惜许。师又别时问黄檗。定慧等学此理如何。黄檗云。十二时中不依倚一物。师云。莫是长老见处么。黄檗云。不敢。师云。浆水价且置。草鞋钱教阿谁还。师见僧斫木。师乃击木三下。僧放下斧子归僧堂。师归法堂。良久却入僧堂。见前僧在衣钵下坐。师云。赚杀人。僧问。师归丈室将何指南。师云。昨夜三更失却牛。天明失却火。师因东西两堂各争猫儿。师遇之白众曰。道得即救取猫儿。道不得即斩却也。众无对。师便斩之。赵州自外归。师举前语示之。赵州乃脱履安头上而出。师曰。汝适来若在。即救得猫儿也师在方丈与杉山向火次。师云。不用指东指西。直下本分事道来。杉山插火着叉手立。师云。虽然如是。犹较王老师一线道。有僧问讯叉手而立。师云。太俗生。其僧便合掌。师云太僧生。僧无对。一僧洗钵次。师乃夺却钵。其僧即空手而立。师云。钵在我手里。汝口喃喃作么。僧无对。师因入菜园见一僧。师乃将瓦子打之。其僧回顾。师乃翘足。僧无语。师便归方丈。僧随后入问讯云。和尚适来掷瓦子打某甲。岂不是警觉某甲。师云。翘足又作么生。僧无对(后有僧问石霜云。南泉翘足意作么生。石霜举手云。还恁么无)师示众云。王师老要卖身阿谁要买。一僧出云。某甲买。师云。他不作贵价不作贱价。汝作么生买。僧无对(卧龙代云。属某去也。未山代云。是何道理。赵州代云明年来与和尚缝个布衫)师与归宗麻谷同去参礼南阳国师。师先于路上画一圆相云道得即去。归宗便于圆相中坐。麻谷作女人拜。师云。恁么即不去也。归宗云。是什么心行师乃相唤回不去礼国师(玄觉云。只如南泉恁么道。是肯底语不肯语。云居锡云。比来去礼拜国师。南泉为什么却相唤回。且道古人意作么生)师问神山。作什么。对云。打罗。师云。手打脚打。神山云。请和尚道。师云。分明记取举似作家(洞山别云。无脚手者。始解打罗)有一坐主辞师。师问。什么处去。对云。山下去。师云。第一不得谤王老师。对云。争敢谤和尚。师乃喷水云。多少。坐主便出去(先云居云。非师木意。先曹山云。赖也。石霜云。不为人斟酌。长庆云。请领语。云居锡云。坐主当时出去。是会不会)师一日掩方丈门。将灰围却门外云。若有人道得即开。或有只对多未惬师意。赵州云。苍天。师便开门。师因玩月次。有僧便问。几时得似遮个去。师云。王老师二十年前亦恁么来。僧云。即今作么生。师便归方丈。陆亘大夫问云。弟子从六合来。彼中还更有身否。师云。分明记取举似作家。陆又谓师曰。和尚大不可思议。到处世界皆成就。师云。适来总是大夫分上事。陆异日又谓师曰。弟子亦薄会佛法。师便问大夫十二时中作么生。陆云。寸丝不挂。师云。犹是阶下汉。师又云。不见道。有道君王不纳有智之臣。师上堂次。陆大夫云。请和尚为众说法。师云。教老僧作么生说。陆云。和尚岂无方便。师云。道他欠少什么。陆云。为什么有六道四生。师云。老僧不教他。陆大夫与师见人双陆。拈起骰子云。恁么不恁么。只恁么信彩去时如何。师拈起骰子云。臭骨头十八。又问云。弟子家中有一片石。或时坐或时卧。如今拟镌作佛还得否。师云得。大夫云。莫不得否。师云。不得不得(云岩云坐即佛不坐即非佛。洞山云。不坐即佛坐即非佛)赵州问。道非物外物外非道。如何是物外道。师便打。赵州捉住棒云。已后莫错打人去。师云。龙蛇易辨衲子难谩师唤院主。院主应诺。师云。佛九十日在忉利天为母说法。时优填王思佛。请目连运神通三转摄匠人往彼雕佛像。只雕得三十一相。为什么梵音相雕不得。院主问。如何是梵音相。师云。赚杀人。师问维耶。今日普请作什么。对云。拽磨。师云。磨从尔拽。不得动着磨中心树子。维那无语(保福代云。比来拽磨如今却不成。法眼代云。恁么即不拽也)一日有大德。问师曰。即心是佛又不得。非心非佛又不得。师意如何。师云。大德。且信即心是佛便了。更说什么得与不得。只如大德吃饭了从东廊上西廊下。不可总问人得与不得也。师住庵时有一僧到庵。师向其僧道。某甲上山。待到斋时做饭自吃了。送一分来山上。少时其僧自吃了。却一时打破家事就床卧。师待不见来。便归庵见僧卧。师亦去一边而卧。僧便起去。师住后云我往前住庵时。有个灵利道者。直至如今不见。师拈起毬子问僧云。那个何似遮个。对云。不似师云。什么处见那个便道不似。僧云。若问某甲见处。和尚放下手中物。师云。许尔具一只眼。陆亘大夫向师道。肇法师甚奇怪。道万物同根是非一体。师指庭前牡丹华云。大夫时人见此一株华如梦相似。陆罔测陆又问。天王居何地位。师云。若是天王即非地位。陆云。弟子闻说天王是居初地。师云。应以天王身得度者。即现天王身而为说法。陆辞归宣城治所。师问。大夫去彼将何治民。陆云。以智慧治民。师云。恁么即彼处生灵尽遭涂炭去也。师入宣州。陆大夫出迎接。指城门云。人人尽唤作瓮门。未审和尚唤作什么门。师云。老僧若道。恐辱大夫风化。陆云。忽然贼来时作么生。师云。王老师罪过。陆又问。大悲菩萨用如许多手眼作什么。师云。只如国家又用大夫作什么。师为马大师设斋。问众云马大师来否。众无对。洞山云。待有伴即来。师云。子虽后生甚堪雕琢。洞山云。和尚莫压良为贱。师洗衣次有僧问。和尚犹有遮个在。师拈起衣云。争奈遮个何(玄觉云。且道是一个是两个)师问僧良钦。空劫中还有佛否。对云有。师云。是阿谁。对云。良钦。师云居何国土。无语。僧问。祖祖相传合传何事。师云。一二三四五。问如何是古人底。师云。待有即道。僧云。和尚为什么妄语。师云。我不妄语。卢行者却妄语。问十二时中以何为境。师云。何不问王老师。僧云。问了也。师云。还曾与汝为境么。僧问。青莲不随风火散时是什么。师云。无风火不随是什么。僧无对。师却问。不思善不思恶。思总不生时。还我本来面目来。僧云。无容止可露(洞山云。还曾将示人么)师问坐主云。尔与我讲经得么对云。某甲与和尚讲经。和尚须与某甲说禅始得。师云。不可将金弹子博银弹子去。座主云。某甲不会。师云。汝道。空中一片云。为复钉钉住。为复藤缆着。问空中有一珠如何取得。师云。斫竹布梯空中取。僧云。空中如何布梯。师云。汝拟作么生取。僧辞问云。学人到诸方。有人问和尚近日作么生。未审如何只对。师云。但向道。近日解相扑。僧云。作么生。师云。一拍双泯。问父母未生时鼻孔在什么处。师云。父母已生了鼻孔在什么处。师将顺世。第一座问。和尚百年后向什么处去。师云。山下作一头水牯牛去。僧云。某甲随和尚去还得也无。师云。汝若随我即须[口　　御]取一茎草来。师乃示疾。大和八年甲寅十二月二十五日。凌晨告门人曰。星翳灯幻亦久矣。勿谓吾有去来也。言讫而谢。寿八十七。腊五十八。明年春入塔。
