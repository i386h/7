<!-- { "loadSidebar": true } -->
　　五台山隐峰禅师者。福建邵武人也。姓邓氏(时称邓隐峰)幻若不慧。父母听其出家。初游马祖之门。而未能睹奥。复来往石头虽两番不捷(语见马祖章)而后于马大师言下契会。师在石头时。问云。如何得合道去。石头云。我亦不合道。师云。毕竟如何。石头云。汝被遮个得多少时耶。一日石头和尚刬草次。师在左侧叉手而立。石头飞刬子向师面前刬一株草。师云。和尚只刬得遮个不刬得那个。石头提起刬子。师接得刬子乃作刬势。石头云。汝只刬得那个不解刬得遮个。师无对(洞山代云。还有堆阜么)师一日推土车次。马大师展脚在路上坐。师云。请师收足。大师云。已展不收。师云。已进不退。乃推车碾过。大师脚损。归法堂执斧子云。适来碾损老僧脚底出来。师便出于大师前引颈。大师乃置斧。师到南泉。睹众僧参次南泉指净瓶云。铜瓶是境瓶中有水。不得动着境。与老僧将水来。师便拈净瓶向南泉面前泻。南泉便休。师后到沩山。于上座头解放衣钵。沩山闻师叔到。先具威仪下堂内。师见来便倒作睡势。沩山便归。方丈师乃发去。少间沩山问侍者。师叔在否。对云已去也。沩山云。去时有什么言语。对云。无言语。沩山云。莫道无言语其声如雷。师以冬居衡岳夏止清凉。唐元和中荐登五台。路出淮西。属吴元济阻兵违拒王命。官军与贼交锋未决胜负。师曰。吾当去解其患。乃掷锡空中飞身而过。两军将士仰观事符预梦斗心顿息。师既显神异。虑成惑众遂入五台。于金刚窟前将示灭。先问众云。诸方迁化坐去卧去吾尝见之。还有立化也无。众云。有也。师云。还有倒立者否。众云。未尝见有。师乃倒立而化。亭亭然其衣顺体。时众议舁就荼毗屹然不动。远近瞻视惊叹无已。师有妹为尼。时在彼乃俯近而咄曰。老兄畴昔不循法津。死更荧惑于人。于是以手推之。偾然而踣遂就阇维。收舍利入塔。
　　温州佛[山　　(奧-釆+米)]和尚。寻常见人来。以拄杖卓地云。前佛也恁么。后佛也恁么。僧问。正恁么时作么生。师画一圆相。僧作女人拜。师乃打之。僧问。如何是佛法大意。师云。贼也贼也。僧问。如何是异类。师敲碗云。花奴花奴吃饭来。
　　乌臼和尚有玄绍二上座。从江西来参师。师乃问云。二禅伯发足什么处。僧云。江西。师以拄杖打之。玄云。久知和尚有此机要。师云。尔既不会。后面个僧祇对看。后面僧拟近前。师便打云。信知同窠无异土。参堂去。
　　潭州石霜(一作龙)大善和尚。僧问。如何是佛法大意。师云。春日鸡鸣。僧云。学人不会。师云。中秋犬吠。师上堂云。大众出来出来。老汉有个法要。百年后不累尔。众云。便请和尚说。师云。不消一堆火。洞山问。几前一童子甚是了事。如今不见向甚处去也。师云。火焰上泊不得。却归清凉世界去也。
　　石臼和尚初参马祖。问什么处来。师云。乌臼来。祖云。乌臼近日有何言句。师云。几人于此茫然在。祖云。茫然且置。悄然一句作么生。师乃近前三步。祖云。我有七棒寄打。乌臼。尔还甘否。师云。和尚先吃某甲后甘。却回乌臼。
　　本溪和尚。庞居士问云。丹霞打侍者意在何所。师云。大老翁见人长短在。居士云。为我与师同参了。方敢借问。师云。若恁么从头举来共尔商量。居士云。大老翁不可共尔说人是非。师云。念翁老年。居士云。罪过罪过。
　　石林和尚一日庞居士来。师乃竖起拂子云。不落丹霞机试道一句。居士夺却拂子了。却自竖起拳。师云。正是丹霞机。居士云。与我不落看。师云。丹霞患哑庞翁患聋。居士云。恰是也恰是也。师无语。居士云。向道偶尔恁。师亦无语。又一日师问居士云。某甲有个借问。居士莫惜言句。居士云。便请举来。师云。元来惜言句。居士云。遮个问讯不觉落他便宜。师乃掩耳而已。居士云。作家作家。
　　亮　主(洪州西山)本蜀人也。颇讲经论。因参马祖。祖问曰。见说座主大讲得经论是否。亮云。不敢。祖云。将什么讲。亮云。将心讲。祖云。心如工伎儿。意如和伎者。争解讲得经。亮抗声云。心既讲不得。虚空莫讲得么。祖云。却是虚空讲得。亮不肯便出将下阶。祖召云。座主。亮回首。豁然大悟礼拜。祖云。遮钝根阿师礼拜作么。亮归寺告听众云。某甲所讲经论。谓无人及得。今日被马大师一问。平生功夫冰释而已。乃隐西山更无消息。
　　黑眼和尚。僧问。如何是不出世师。师云。善财拄杖子。问如何是佛法大意。师云。十年卖炭汉。不知秤畔星。
　　米岭和尚。僧问。如何是衲衣下事。师云。丑陋任君嫌。不挂云霞色。师将示灭。乃遗一偈云。
　　祖祖不思议　　不许常住世
　　大众审思惟　　毕竟只遮是
　　齐峰和尚。一日庞居士入院。师云。俗人频频入僧院讨个什么。居士回顾两边云。谁恁道谁恁道。师乃咄之。居士云。在遮里。师云。莫是当阳道么。居士云背后底。师回首云。看看。居士云。草贼败草贼败。师无语。居士又问。此去峰顶有几里。师云。什么处去来。居士云可畏峻硬不得问着。师云。是多少。居士云。一二三。师云。四五六。居士云。何不道七。师云。才道七便有八。居士云。得也得也。师云。一任添取。居士乃咄之而去。师随后咄之。
　　大阳和尚。伊禅师参次。师云。伊禅近日一般禅师。向目前指教人了。取目前事作遮个为人。还会文彩未兆时也无。伊云。拟向遮里致一问。问和尚不知可否。师云。答汝已了莫道可否。伊云。还识得目前也未。师云。是目前作么生识。伊云要且遭人点检。师云谁。伊云。某甲。师便咄之。伊退步而立。师云。汝只解瞻前不解顾后。伊云。雪上更加霜。师云。彼此无便宜。
　　红螺和尚。在幽州有颂。示门人曰。
　　红螺山子近边夷　　度得之流半是奚
　　共语问酬全不会　　可怜只解那斯祁
　　泉州龟洋山无了禅师者。莆田县壶公横塘人也。姓沈氏。年七岁父携入白重院。视之如家因而舍爱。至十八剃度受具灵岩寺。后参大寂禅师了达祖乘。即还本院。院之北樵采路绝。师一日策杖披榛而行。遇六眸巨龟。斯须而失。乃庵于此峰。因号龟洋和尚。一日有虎逐鹿入庵。师以杖格虎遂存鹿命。洎将示化乃述偈曰。
　　八十年来辨西东　　如今不要白头翁
　　非长非短非大小　　还与诸人性相同
　　无来无去兼无住　　了却本来自性空
　　偈毕俨然告寂。瘗于正堂。垂二十载。为山泉淹没。门人发塔。见全身水中而浮。闽王闻之。遣使舁入府庭供养。忽臭气远闻。王焚香祝之曰。可迁龟洋旧址建塔。言讫异香普熏倾城瞻礼。本道奏谥真寂大师。塔曰灵觉。后弟子慧忠遇澄汰终于白衣。就塔之东二百步而葬。谓之东塔。今龟洋二真身士民依怙。若僧伽之遗化焉。慧忠得法于草庵和尚。如本章述之。
　　利山和尚。僧问。众色归空空归何所。师云。舌头不出口。僧云。为什么不出口。师云。内外一如故。僧问不历僧祇获法身请师直指。师云。子承父业。僧云。如何领会。师云贬剥不施。僧云。恁么即大众有赖去。师云。大众且置。作么生是法身。僧无对。师云。汝问我向尔道。僧却问。如何是法身。师云。空华阳焰。僧问。如何是西来意。师云。不见如何。僧云。为什么如此。师云。只为如此。
　　韶州乳源和尚。上堂云。西来的的意不妨难道。大众莫有道得者。出来试道看。有一僧出才礼拜。师便打云。是什么时节出头来(后人举似长庆。长庆云。不妨不妨。资福代云。为和尚不惜身命)师见仰山作沙弥时念经。师咄云。遮沙弥。念经恰似哭声。仰山云。慧寂念经似哭。未审和尚如何。师乃顾视而已。
　　松山和尚。一日命庞居士吃茶。居士举起托子云。人人尽有分。因什么道不得。师云。只为人人尽有。所以道不得。居士云。阿兄为什么却道得。师云。不可无言也。居士云。灼然灼然。师便吃茶。居士云。阿兄吃茶何不揖客。师云谁。居士云。庞翁。师云。何须更揖。后丹霞闻举乃云。若不是松山几被个老翁作乱一上。居士闻之。乃令人传语丹霞云。何不会取举起托子时。
　　则川和尚。庞居士看师师云。还记得初见石头时道理否。居士云。犹得阿师重举在。师云情知久参事慢。居士云。阿师老耄不啻庞翁。师云。二彼同时又争几许。居士云。庞翁鲜健且胜阿师。师云。不是胜我只是欠尔一个襆头。居士云。恰与师相似。师大笑而已。师入茶园内摘茶次。庞居士云。法界不容身。师还见我否。师云。不是老师怕答公话。居士云。有问有答盖是寻常。师乃摘茶不听。居士云。莫怪适来容易借问。师亦不顾。居士喝云。遮无礼仪老汉。待我一一举向明眼人在。师乃抛却茶篮子。便入方丈。
　　南岳西园兰若昙藏禅师者。本受心印于大寂禅师。后谒石头迁和尚莹然明彻。唐贞元二年遁衡岳之绝顶。人罕参访。寻以脚疾移止西园。禅侣繁盛。师一日自开浴次。僧问。何不使沙弥。师乃拊掌三下(洞山云。一种是时节因缘。就中西园精妙。僧问曹山。古人拊掌岂不明沙弥边事。曹山云。如何是向上事。僧无对。曹山云。遮沙弥)师养一灵犬。尝夜经行次。其犬衔师衣。师即归房。又于门侧伏守而吠。频奋身作猛噬之势。诘旦东厨有一大蟒长数丈。张口呀气毒焰炽然。侍者请避之。师曰。死可逃乎。彼以毒来我以慈受。毒无实性激发则强。慈苟无缘冤亲一揆。言讫其蟒按首徐行倏然不见。复一夕有群盗。犬亦衔师衣。师语盗曰。茅舍有可意物。一任取去终无所吝。盗感其言皆稽首而散。
　　百灵和尚一日与庞居士路次相逢。师问云。昔日居士南岳得意句还曾举向人未。居士云。曾举来。师云。举向什么人。居士以手自指云。庞翁。师云。直是妙德空生也叹居士不及。居士却问。师得力句是谁知。师便戴笠子而去。居士云。善为道路。师一去更不回首。
