<!-- { "loadSidebar": true } -->
　　天台山云居智禅师。尝有华严院僧继宗。问见性成佛其义云何。师曰。清净之性本来湛然无有动摇。不属有无净秽长短取舍体自翛然。如是明见乃名见性。性即佛佛即性。故云见性成佛。曰性既清净不属有无。因何有见。师曰。见无所见。曰无所见因何更有见。师曰见处亦无。曰如是见时是谁之见。师曰。无有能见者。曰究竟其理如何。师曰。汝知否。妄计为有即有。能所乃得名迷。随见生解便堕生死。明见之人即不然。终日见未尝见。求见处体相不可得。能所俱绝。名为见性。曰此性遍一切处否。师曰。无处不遍。曰凡夫具否。师曰。上言无处不遍。岂凡夫而不具乎。曰因何诸佛菩萨不被生死所拘。而凡夫独萦此苦。何曾得遍。师曰。凡夫于清净性中。计有能所即堕生死。诸佛大士善知清净性中不属有无。即能所不立。曰若如是说。即有了不了人。师曰。了尚不可得。岂有能了人乎。曰至理如何。师曰。我以要言之。汝即应念。清净性中无有凡圣。亦无了人不了人。凡之与圣二俱是名。若随名生解即堕生死。若知假名不实。即无有当名者。又曰。此是极究竟处。若云我能了彼不能了即是大病。见有净秽凡圣亦是大病。作无凡圣解又属拨无因果。见有清净性可栖止亦大病。作不栖止解亦大病。然清净性中虽无动摇。具不坏方便应用。及兴慈运悲。如是兴运之处。即全清净之性。可谓见性成佛矣。继宗踊跃。礼谢而退。
　　第三十二祖忍大师。第一世旁出法嗣(第一世)
　　北宗神秀禅师者(耶舍三藏志云。艮地生玄旨。通尊媚亦尊。比肩三九族。足下一毛分)开封尉氏人也。姓李氏。少亲儒业博综多闻。俄舍爱出家寻师访道。至蕲州双峰东山寺。遇五祖忍师以坐禅为务。乃叹伏曰。此真吾师也。誓心苦节以樵汲自役而求其道。忍默识之深加器重。谓之曰。吾度人多矣。至于悟解无及汝者。忍既示灭。秀遂住江陵当阳山。唐武后闻之召至都下。于内道场供养。特加钦礼。命于旧山置度门寺以旌其德。时王公士庶皆望尘拜伏。暨中宗即位尤加礼重。大臣张说尝问法要执弟子之礼。师有偈示众曰。
　　一切佛法　　自心本有　　将心外求
　　舍父逃走
　　神龙二年于东都天宫寺入灭。赐谥大通禅师。羽仪法物。送殡于龙门。帝送至桥。王公士庶皆至葬所。张说及征士卢鸿一各为碑诔。门人普寂义福等。并为朝野所重。
　　嵩岳慧安国师(耶舍三藏志云。九女出人伦。八女绝婚姻。朽床添六脚。心祖众中尊)荆州枝江人也。姓卫氏。隋文帝开皇十七年。括天下私度僧尼勘师云。木无名。遂遁于山谷。大业中大发丁夫开通济渠。饥殍相枕。师乞食以救之。获济者甚众。炀帝征师不赴。潜入太和山。暨帝幸江都海内扰攘。乃杖锡登衡岳寺行头陀行。唐贞观中至黄梅。谒忍祖遂得心要。麟德元年游终南山石壁因止焉。高宗尝召师不奉诏。遍历名迹至嵩少云。是吾终焉之地也。自尔禅者辐凑。有坦然怀让二人来参。问曰。如何是祖师西来意。师曰。何不问自己意。曰如何是自己意。师曰。当观密作用。曰如何是密作用。师以目开合示之。然言下知归更不他适。让机缘不逗辞往曹溪。武后征至辇下待以师礼。与神秀禅师同加钦重后尝问师甲子。对曰不记。后曰。何不记耶。师曰。生死之身其若循环。环无起尽焉用记为。况此心流注中间无间。见沤起灭者乃妄想耳。从初识至动相。灭时亦只如此。何年月而可记乎。后闻稽颡信受。寻以神龙二年。中宗赐紫袈裟。度弟子二七人。仍延入禁中供养三年。又赐摩衲一副。师辞嵩岳。是年三月三日嘱门人曰。吾死已将尸向林中。待野火焚之。俄尔万回公来见师。猖狂握手言论。傍侍倾耳都不体会。至八日闭户偃身而寂。春秋一百二十八(隋开皇二年壬寅生。唐景龙三年巳酉灭。时称老安国师)门人遵旨舁置林间。果野火自然阇维。得舍利八十粒。内五粒色红紫。留于宫中。至先天二年门人建浮图。
　　袁州蒙山道明禅师者鄱阳人。陈宣帝之裔孙也。国亡落于民间。以其王孙尝受署。因有将军之号。少于永昌寺出家慕道颇切。往依五祖法会极意研寻。初无解悟。及闻五祖密付衣法与卢行者。即率同意数十人。蹑迹追逐至大庾岭。师最先见余辈未及。卢行者见师奔至。即掷衣钵于盘石曰。此衣表信可力争耶。任君将去。师遂举之如山不动。踟躇悚栗乃曰。我来求法非为衣也。愿行者。开示于我。祖曰。不思善不思恶正恁么时。阿那个是明上坐本来面目。师当下大悟遍体汗流。泣礼数拜。问曰。上来密语密意外。还更别有意旨否。祖曰。我今与汝说者。即非密也。汝若返照自己面目。密却在汝边。师曰。某甲虽在黄梅随众。实未省自己面目。今蒙指授入处。如人饮水冷暖自知。今行者即是某甲师也。祖曰。汝若如是。则是吾与汝同师。黄梅善自护持。师又问。某甲向后宜往何所。祖曰。逢袁可止。遇蒙即居。师礼谢遽回至岭下。谓众人曰。向陟崔嵬远望杳无踪迹。当别道寻之。皆以为然。师既回。遂独往庐山布水台经三载。后始往袁州蒙山大唱玄化。初名慧明。以避师上字故名道明。弟子等尽遣过岭南参礼六祖。
　　前北宗神秀禅师法嗣(忍大师第二世法嗣)
　　五台山巨玄禅师安陆人也。姓曹氏。幼禀业于明福院朗禅师。初讲经论后参禅。会及造北宗。秀师问曰。白云散处如何。师曰不昧。秀又问。到此间后如何。师曰。正见一枝生五叶。秀默许之。入室侍对庶几无爽。寻至上党寒岭居焉。数岁之间众盈千数。后于五台山阐化。涉二十余载入灭。年八十一。以唐开元十五年九月三日。奉全身入塔。
　　河中府中条山智封禅师。姓吴氏。初习唯识论滞于名相。为知识所诘乃发愤罢讲。游行登武当山。见秀禅师疑心顿释。思养圣胎乃辞去。居于蒲津安峰山。不下十年木食涧饮。属州牧卫文升请归城内。建新安国院居之。缁素归依憧憧不绝。使君问曰。某今日后如何。师曰。日从蒙氾出。照树全无影。使君初不能谕。拱揖而退。少选开晓释然自得。师来往中条山二十余年。得其道者不可胜纪。灭后门人于州城北建塔焉。
　　兖州降魔藏禅师赵郡人也。姓王氏。父为豪掾。师七岁出家。时属野多妖鬼魅惑于人。师孤形制伏曾无少畏。故得降魔名焉。即依广福院明赞禅师。出家服勤。受法后遇北宗盛化便誓抠衣。秀师问曰。汝名降魔。此无山精木怪。汝翻作魔耶。师曰。有佛有魔。秀曰。汝若是魔必住不思议境界。师曰。是佛亦空何境界之有。秀悬记之曰。汝与少皡之墟有缘。师寻入泰山。数稔学者云集。一日告门人曰。吾今老朽物极有归。言讫而逝寿九十一。
　　寿州道树禅师唐州人也。姓闻氏。幼探经籍。年将五十因遇高僧诱谕。遂誓出家。礼本部明月山慧文为师。师耻乎年长求法淹迟。励志游方无所不至。后归东洛遇秀禅师。言下知微晚成法器。乃卜寿州三峰山结茅而居。常有野人服色素朴言谭诡异。于言笑外化作佛形及菩萨罗汉天仙等形。或放神光。或呈声响。师之学徒睹之皆不能测。如此涉十年。后寂无形影。师告众曰。野人作多色伎俩眩惑于人。只消老僧不见不闻。伊伎俩有穷。吾不见不闻无尽。唐宝历元年示疾而终。寿九十二。明年正月建塔。
　　淮南都梁山全植禅师光州人也。姓芮氏。初结庵居止。太守卫文卿命本州长寿寺开法聚徒。文卿问曰。将来佛法隆替若何。师曰。真实之物无古无今亦无轨躅。有为之法四相迁流。法当陻厄。君侯可见。师年九十三而终。唐会昌四年甲子九月七日入塔。
　　前嵩岳慧安国师法嗣。
　　洛京福先寺仁俭禅师。自嵩山罢问放旷郊廛。时谓之腾腾和尚。唐天册万岁中。天后诏入殿前。仰视天后良久曰。会么。后曰不会。师曰。老僧持不语戒。言讫而出。翌日进短歌一十九首。天后览而嘉之厚加赐赉。师皆不受。又令写歌辞传布天下。其辞并敷演真理。以警时俗唯了元歌一首盛行于世。
　　嵩岳破窖堕和尚不称名氏。言行叵测隐居嵩岳。山坞有庙甚灵。殿中唯安一窖。远近祭祠不辍。烹杀物命甚多。师一日领侍僧入庙。以杖敲窖三下云。咄此窖。只是泥瓦合成。圣从何来灵从何起。恁么烹宰物命。又打三下。窖乃倾破堕落(安国师号为破窖堕)须臾有一人青衣峨冠。忽然设拜师前。师曰。是什么人。云我本此庙窖神。久受业报。今日蒙师说无生法。得脱此处生在天中。特来致谢。师曰。是汝本有之性。非吾强言。神再礼而没。少选侍僧等问师云。某等诸人久在和尚左右。未蒙师苦口直为某等。窖神得什么径旨便得生天。师曰。我只向伊道。是泥瓦合成。别也无道理为伊。侍僧等立而无言。师曰会么。主事云。不会。师曰。本有之性为什么不会。侍僧等乃礼拜。师曰。堕也堕也。破也破也。后有义丰禅师。举白安国师。国师叹曰。此子会尽物我一如。可谓如朗月处空无不见者。难遘伊语脉。丰禅师乃低头叉手而问云。未审什么人遘他语脉。国师曰。不知者。又僧问。物物无形时如何。师曰。礼即唯汝非我。不礼即唯我非汝。其僧乃礼谢。师曰。本有之物物非物也。所以道心能转物即同如来。又僧问。如何是修善行人。师曰。捻枪带甲。云如何是作恶行人。师曰。修禅入定。僧云。某甲浅机请师直指。师曰。汝问我恶恶不从善。汝问我善善不从恶。良久又曰。会么。僧。云不会。师曰。恶人无善念。善人无恶心。所以道。善恶如浮云。俱无起灭处。其僧从言下大悟。有僧从牛头处来。师乃曰。来自何人法会。僧近前叉手绕师一匝。而出。师曰。牛头会下不可有此人。僧乃回师上边叉手而立。师云。果然果然。僧却问云。应物不由他时如何。师曰。争得不由他僧云。恁么即顺正归原去也。师曰。归原何顺。僧云。若非和尚几错招愆。师曰。犹是未见四祖时道理也见后通将来。僧却绕师一匝而出。师曰。顺正之道今古如然。僧作礼。又僧侍立久。师乃曰。祖祖佛佛只说如人。本性本心别无道理。会取会取。僧礼谢。师乃以拂子打之曰。一处如是千处亦然。僧乃叉手近前应喏一声。师曰。更不信更不信。僧问。如何是大阐提人。师曰。尊重礼拜。又问。如何是大精进人。师曰。毁辱嗔恚。其后莫知所终。
