<!-- { "loadSidebar": true } -->
　　澧州夹山善会禅师广州岘亭人也。姓廖氏。九岁于潭州龙牙山出家。依年受戒。往江陵听习经论该练三学。遂参禅会励力参承。初住京口。一夕道吾策杖而至。遇师上堂。僧问。如何是法身。师曰。法身无相。曰如何是法眼。师曰。法眼无瑕。师又曰。目前无法意在目前。不是目前法非耳目所到。道吾乃笑。师乃生疑问吾。何笑。吾曰。和尚一等出世未有师。可往浙中华亭县参船子和尚去。师曰。访得获否。道吾曰。彼师上无片瓦遮头。下无卓锥之地。师遂易服直诣华亭。会船子鼓棹而至。师资道契微眹不留(语见船子章)师比遁世忘机。寻以学者交凑庐室星布晓夕参依。唐咸通十一年庚寅海众卜于夹山遽成院宇。师上堂示众曰。夫有祖以来时人错会。相承至今以佛祖句为人师范。如此却成狂人无智人去。他只指示汝。无法本是道。道无一法。无佛可成。无道可得。无法可舍。故云目前无法意在目前。他不是目前法。若向佛祖边学。此人未有眼目。皆属所依之法不得自在。本只为生死茫茫识性无自由分。千里万里求善知识。须有正眼永脱虚谬之见。定取目前生死。为复实有。为复实无。若有人定得许汝出头。上根之人言下明道。中下根器波波浪走。何不向生死中定。当取何处更疑佛疑祖替汝生死。有智人笑汝偈曰。
　　劳持生死法　　唯向佛边求
　　目前迷正理　　拨火觅浮沤
　　僧问。从上立祖意教意。和尚此间为什么言无。师曰。三年不食饭目前无饥人。曰既无饥人。某甲为什么不悟。师曰。只为悟迷却阇梨。师说颂曰。
　　明明无悟法　　悟法却迷人
　　长舒两脚睡　　无伪亦无真
　　僧问。如何是道。师曰。太阳溢目万里不挂片云。曰如何得会。师曰。清净之水游鱼自迷。问如何是本。师曰。饮水不迷源。问古人布发掩泥当为何事。师曰。九乌射尽一翳犹存。一箭堕地天下不黑。问祖意与教意同别。师曰。风吹荷叶满池青。十里行人较一程。师有小师随侍日久。师住后遣令行脚。游历禅肆无所用心。闻师聚众道播他室。回归省觐而问曰。和尚有如是奇特事。何不早向某甲说。师曰。汝蒸饭吾着火。汝行益吾展钵。什么处是孤负汝处。小师从此悟入。师一日吃茶了。自烹一碗过与侍者。侍者拟接。师乃缩手曰。是什么。侍者无对。有一大德来问师。若是教意某甲即不疑。只如禅门中事如何。师曰。老僧也只解变生为熟。问如何是实际之理。师曰。石上无根树山含不动云。问如何是出窟师子。师曰。虚空无影象足下野云生。西川首座游方至白马。举华严教语问曰。一尘含法界无边时如何。白马曰。如鸟二翼。如车二轮。首座曰。将谓禅门别有奇特事。元来不出教乘。乃回本地。寻向夹山盛化。遣小师持前语而问师。师曰雕沙无镂玉之谭。结草乖道人之思。小师回举似首座。首座乃赞。将谓禅门与教意不殊。元来有奇特之事。问如何是夹山境。师曰。猿抱子归青嶂里。鸟衔华落碧岩前。师再辟玄枢逮于一纪。唐中和元年辛丑十一月七日召主事曰。吾与众僧话道累岁。佛法深旨各应自知。吾今幻质时尽即去。汝等善保护如吾在日。勿得雷同世人辄生惆怅。言讫至于夜奄然而逝。其月二十九日塔于本山。寿七十七腊五十七敕谥传明大师。塔曰永济。
　　行思禅师第五世。
　　前舒州投子山大同禅师法嗣。
　　投子感温禅师(第二世住)僧问。师登宝座接示何人。师曰。如月覆千溪。僧曰。恁么即满地不亏也。师曰。莫恁么道。僧问。父不投为什么却投子。师曰。岂是别人屋里事。僧曰。父与子还属功也无。师曰。不属。曰不属功底如何。师曰。父子各自脱。曰为什么如此。师曰。汝与我会。师游山见蝉蜕壳。侍者问曰。壳在遮里蝉子向什么处去也。师拈壳就耳畔。摇三五下作蝉响声。其僧于是开悟。
　　福州牛头微禅师。师上堂示众曰。三世诸佛用一点伎俩不得。天下老师口似匾担。诸人作么生大不容易。除非知有莫能知之。僧问。如何是和尚家风。师曰。山畬粟米饭野菜澹黄齑。僧曰。忽遇上客来又作么生。师曰。吃即从君吃不吃任东西。问不问骊龙颔下珠。如何识得家中宝。师曰。忙中争得作闲人。
　　西川青城香山澄照大师。僧问。诸佛有难向火焰里藏身。未审衲僧有难向什么处藏身。师曰。水精瓮里着波斯。问如何是初生月。师曰。太半人不见。
　　陕府天福和尚。僧问。如何是佛法大意。师曰。黄河无滴水华岳总平治。
　　濠州思明和尚在投子众时。有僧问。如何是上座沙弥童行。师曰诺。僧问。如何是清净法身。师曰。屎里蛆儿头出头没。
　　凤翔府招福和尚。僧问。东牙乌牙皆出队。和尚为什么不出队。师曰。住持各不同。阇梨争得怪。
　　兴元府中梁山遵古禅师。问空劫无人能问法。即今有问法何安。师曰。大悲菩萨瓮里坐。问如何是祖师西来意。师曰。道士担漏卮。
　　襄州谷隐和尚。僧问。如何是不触白云机。师曰。鹤带鸦颜浮生不弃。
　　安州九[嵕-凶+(鬯-匕)]山和尚。僧问。如何是佛。师曰。即汝是。问远闻九[嵕-凶+(鬯-匕)]及至到来只见一[嵕-凶+(鬯-匕)]。师曰。阇梨只见一[嵕-凶+(鬯-匕)]不见九[嵕-凶+(鬯-匕)]。曰如何是九[嵕-凶+(鬯-匕)]。师曰。水急浪华粗。
　　盘山和尚(幽州第二世住)僧问。如何出得三界。师曰。在里头来多少时耶。曰如何出得。师曰。青山不碍白云飞。问承教有言。如化人烦恼如石女儿。此理如何。师曰。阇梨直如石女儿去。
　　安州九[嵕-凶+(鬯-匕)]敬慧禅师(第二世住)僧问。解脱深坑如何过得。师曰。不求过。僧曰。如何过得。师曰。求过亦非。
　　东京观音院岩俊禅师邢台人也。姓廉氏。初参祖席遍历衡庐岷蜀。尝经凤林深谷。欻睹珍宝发现。同侣相顾意将取之。师曰。古人锄园触黄金若瓦砾。待吾菅茆覆顶。须此供四方僧。言讫舍去。造谒投子。投子问曰。子昨宿何处。师曰。在不动道场。曰既言不动曷由至此。师曰。至此岂是动耶。曰元来宿不着处然。投子默认许之。寻抵东京。会有梁少保李鄑。即河阳节度使罕之兄也。雅信内典尤重于师。因舍宅建院曰观音明圣。请师居之。周高祖世宗二帝潜隐时。每登方丈必施跪礼。及即位特赐紫。号净戒大师。众常数百。乾德丙寅三月示疾垂诫门人讫。怡颜合掌而灭。寿八十五。腊六十五。其年四月八日塔于东郊丰台村。
　　前鄂州清平山令遵禅师法嗣。
　　蕲州三角山令圭禅师初参清平。清平问曰。来作么。师曰。来礼拜。曰礼拜阿谁。师曰。特来礼拜和尚。清平咄曰。遮钝根阿师。师乃礼拜。清平于师颈上以手斫一下。师从此抠衣密领宗旨。住后僧问。如何是佛。师曰。明日来向汝道。如今道不得。
景德传灯录卷第十六
　　吉州青原山行思禅师第五世中七十二人。
　　朗州德山宣鉴禅师法嗣九人鄂州岩头全豁禅师福州雪峰义存禅师天台瑞龙院慧恭禅师泉州瓦棺和尚襄州高亭简禅师洪州感潭资国和尚(已上六人见录)德山鹅湖绍奭大师凤翔府无垢和尚益州双流尉迟和尚(已上三人无机缘语句不录)。
　　潭州石霜庆诸禅师法嗣四十一人河中南际山僧一禅师潭州大光山居诲禅师庐山怀祐禅师筠州九峰道虔禅师台州涌泉景欣禅师潭州云盖山志元禅师潭州谷山藏禅师福州覆船山洪荐禅师朗州德山存德慧空禅师吉州崇恩和尚石霜第三世辉禅师郢州芭蕉和尚潭州肥田伏和尚潭州鹿苑晖禅师潭州宝盖约禅师越州云门海晏禅师湖南文殊和尚凤翔府石柱和尚潭州中云盖和尚河中栖岩存寿禅师南岳玄泰上座(已上二十一人见录)杭州龙泉敬禅师潞府盘亭宗敏禅师新罗钦忠禅师新罗行寂禅师洪州鹿源和尚郢州大阳山和尚滑州观音和尚郓州正觉和尚商州高明和尚许州庆寿和尚镇州万岁和尚第二世镇州灵寿和尚镇州洪济禅师吉州简之禅师大梁洪方禅师卬州守闲禅师新罗朗禅师新罗清虚禅师汾州爽禅师余杭通禅师(已上二十人无机缘语句不录)。
　　澧州夹山善会禅师法嗣二十二人澧州乐普山元安禅师洪州上蓝令超禅师郓州四禅和尚江西逍遥山怀忠禅师袁州盘龙山可文禅师抚州黄山月轮禅师洛京韶山寰普禅师太原海湖和尚嘉州白水寺和尚凤翔府天盖山幽禅师洪州同安和尚(已上一十一人见录)韶州昙普禅师吉州仙居山和尚太原资福端禅师洪州卢仙山延庆和尚越州越峰和尚朗州祗阇山和尚益州栖穆和尚嵩山全禅师益州夹山院和尚西京云岩和尚安福延休和尚(已上一十一人无机缘语句不录)
　　行思禅师第五世中。
　　前朗州德山宣鉴禅师法嗣。
