<!-- { "loadSidebar": true } -->
　　镇州临济义玄禅师。曹州南华人也。姓邢氏。幼负出尘之志。及落发进具便慕禅宗。初在黄檗随众参侍。时堂中第一座勉令问话。师乃问。如何是祖师西来的的意。黄檗便打。如是三问三遭打。遂告辞。第一座云。早承激劝问话。唯蒙和尚赐棒。所恨愚鲁。且往诸方行脚去。上座遂告黄檗云。义玄虽是后生。却甚奇特。来辞时愿和尚更垂提诱。来日师辞黄檗。黄檗指往大愚。师遂参大愚。愚问曰。什么处来。曰黄檗来。愚曰。黄檗有何言教。曰义玄亲问西来的的意。蒙和尚便打。如是三问三转被打。不知过在什么处。愚曰。黄檗恁么老婆。为汝得彻困。犹觅过在。师于是大悟云。佛法也无多子。愚乃搊师衣领云。适来道我不会。而今又道无多子。是多少来是多少来。师向愚肋下打一拳。愚托开云。汝师黄檗。非干我事。师却返黄檗。黄檗问云。汝回太速生。师云。只为老婆心切。黄檗云。遮大愚老汉待见与打一顿。师云。说什么待见即今便打遂鼓黄檗一掌。黄檗哈哈大笑。黄檗一日普请锄薏谷次。师在后行。黄檗回头见师空手乃问。钁头在什么处。师云。有人将去了也。黄檗云。近前来共汝商量。师近前叉手。黄檗竖起[钁-(目　　目)+賏]头云。只这个天下人拈掇不起。还有人拈掇得起么。师就手掣得竖起云。为什么却在义玄手里。黄檗云。今日自有人普请便归院(沩山因仰山侍立次。方举此话未了。仰山便问。钁在黄蘖手里。为什么被临济夺却。沩山云。贼是小人智过君子)黄檗一日普请锄茶园。黄檗后至。师问讯按钁而立。黄檗曰。莫是困邪。曰才[钁-(目　　目)+賏]地何言困。黄檗举拄杖便打。师接杖推倒和尚。黄檗呼维那维那拽起我来。维那拽起曰。和尚争容得遮风汉。黄檗却打维那。师自钁地云。诸方即火葬。我遮里活埋(沩山问仰山。只如黄蘖与临济。此时意作么生。仰山云。作贼人走却。逻贼人吃棒。沩山云。如是如是)师一日在黄檗僧堂里睡。黄檗入来。以拄杖于床边敲三下。师举首见是和尚却睡。黄檗打席三下去。上间见第一座。黄檗曰。遮醉汉岂不如下间禅客坐禅。汝只管[目　　業]睡。上座曰。遮老和尚患风邪。黄檗打之(沩山举问仰山。只如黄檗意作么生。仰山云。一彩两赛)师与黄檗栽杉。黄檗曰。深山里栽许多树作么。师曰。与后人作古记。乃将锹拍地两下。黄檗拈起拄杖曰。汝吃我棒了也。师作嘘嘘声。黄檗曰。吾宗到汝此记方出(沩山举问仰山。且道黄蘖后语但嘱临济。为复别有意旨。仰山云。亦嘱临济亦记向后。沩山云。向后作么生。仰山云。一人指南吴越令行。南塔和尚注云。独坐震威此记方出。又云。若遇大风此记亦出。沩山云。如是如是)师因半夏上黄檗山。见和尚看经。师曰。我将谓是个人。元来是唵黑豆老和尚。住数日乃辞去。黄檗曰。汝破夏来不终夏去。曰某甲暂来礼拜和尚。黄檗遂打趁令去。师行数里疑此事却回终夏。师一日辞黄檗。黄檗曰。什么处去。曰不是河南即河北去。黄檗拈起拄杖便打。师捉住拄杖曰。遮老汉莫盲枷瞎棒。已后错打人。黄檗唤侍者。把将几案禅板来。师曰。侍者把将火来。黄檗曰。不然子但将去。已后坐断天下人舌头在。师即便发去。师到熊耳塔头。塔主问。先礼佛先礼祖。师曰。祖佛俱不礼。塔主曰。祖佛与长老有什么冤家俱不礼。师无对(又别举云。师问塔主。先礼佛先礼祖。塔主曰。祖佛是什么人弟子。师拂袖便去)师后还乡党。俯徇赵人之请。住子城南临济禅苑。学侣奔凑一日上堂曰。汝等诸人。赤肉团上有一无位真人。常向诸人面门出入。汝若不识但问老僧。时有僧问。如何是无位真人。师便打云。无位真人是什么干屎橛(后雪峰闻乃曰。临济大似白拈贼)师问乐普云。从上来一人行棒一人行喝阿那个亲。对曰总不亲。师曰。亲处作么生普便喝。师乃打。师问木口和尚。如何是露地白牛。木口曰吽。师曰哑。木口曰。老兄作么生。师曰。遮畜生。大觉到参。师举拂子。大觉敷坐具。师掷下拂子。大觉收坐具入僧堂。众僧曰。遮僧莫是和尚亲故。不礼拜又不吃棒。师闻令唤新到僧。大觉遂出。师曰。大众道汝未参长老。大觉云。不审便自归众。麻谷(第二世)到参敷坐具问。十二面观音阿那面正。师下绳床。一手收坐具。一手搊麻谷云。十二面观音向什么处去也。麻谷转身拟坐绳床。师拈拄杖打。麻谷接却相捉入方丈。师上堂云。大众夫为法者。不避丧身失命。我于黄檗和尚处。三度吃棒。如蒿枝拂相似。如今更思一顿吃。谁为我下得手。时有僧曰。某甲下得手。和尚合吃多少。师与拄杖。其僧拟接。师便打。僧问。如何是第一句。师曰。三要印开朱点窄。未容拟议主宾分。曰如何是第二句。师曰。妙解岂容无著问。沤和争负截流机。曰如何是第三句。师曰。看取棚头弄傀儡。抽牵全藉里头人。师又曰。夫一句语须具三玄门。一玄门须具三要。有权有用。汝等诸人作么生会。师唐咸通七年丙戍四月十日。将示灭乃说传法偈曰。沿流不止问如何。真照无边说似他。离相离名如不禀。吹毛用了急须磨。偈毕坐逝。敕谥慧照大师。塔曰澄灵。
