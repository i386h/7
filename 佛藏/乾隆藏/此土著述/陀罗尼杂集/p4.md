<!-- { "loadSidebar": true } -->
　　此大神咒。乃是过去四十恒河沙诸佛所说。我于过去从诸佛所。得闻说此大神咒力。从是以来迳七百劫。住阎浮提为大国师领四天下。众星中王得最自在。四天下中一切国事我悉当之。若诸人王不以正法任用臣下。心无惭愧暴虐浊乱。纵诸群臣酷虐百姓。我能退之征召贤能代其王位。若能惭愧改恶修善。若能任善退诸恶人。其心弘广普慈一切。容受拯济犹如桥船。苞含民物犹如父母。国有贤能当征召之。敬贤尊圣如视父母。王自躬身临朝断事。不抂民物犹如明镜。若其国王能修是德。改往修来悔先所作。惭愧自责鄙悼愆咎。自悔责已当修三德。一者恭敬三尊。二者怜愍贫穷。国土孤老当抚恤之。三者于怨亲中心常平等。称理怨枉不枉民物。若能修行上来诸德。我时当率诸大天王诸天帝释。伺命都尉天曹都尉。除死定生灭罪增福益算延寿。白诸天曹差诸善神。一千七百逻卫国界。守护国土除其灾患灭其奸恶。风雨顺时谷米丰熟。疫气消除无诸强敌。人民安乐称王之德。是王若能兼行读诵此陀罗尼。譬如转轮圣王得如意宝珍。是珠神气消伏灾祸。我今以此大神咒力。上来诸德悉能办之消灾灭恶。亦复如是。当知是大神咒力。如王宝珠亦复如是。
　　我太白仙人今欲说神咒。我是五通仙。本修菩萨行。五星中最胜。我于神仙中神通光明胜。统领四天下及诸人天事。国土灾害变寿命延缩短。阴阳及运变。图书谶记等。奸伪质直事。攘灾消奸恶。其所盈缩者悉是我所知。我愍诸众生。今欲说神咒。并护其国土。有咒名阿那呼吒卢。晋言欲护国土及阎浮提十方众生故。
　　波吒呼娑卢(一)阎摩呼娑卢(二)火摩兜呼娑卢(三)乌耆那呼娑卢(四)火弥呼娑卢(五)乌昼呼娑卢(六)具耆呵浮娑卢(七)胡若兜呼娑卢(八)莎呵。
　　诵咒三遍。缕二色黄白结作二结系项。
　　此大神咒。乃是过去三恒河沙诸佛所说。我于过去从诸佛所得闻是咒。从是以来已迳百劫。所修功德于神仙中无能及者。内秘菩萨大乘戒行。外现神仙清妙法身。菩萨六度诸波罗蜜具足修竟。外现方便处神仙中。虽共和光不同其尘。是名菩萨乌和拘舍罗方便处身。若阎浮提诸国王等。前身薄福处在末法。微末善根得为人王。身无福力心闇少智。复值五滓钝浊众生。譬如痴人破车迟牛。欲过崄道甚难可过。我见此已慈心怜愍。为度没溺难苦众生。为欲携持令得出难。并济其王迟牛之厄故。我今日说此神咒。若其国王闻此语已。心生惭愧自知薄福。改往修来发弘广心。慈悲临覆愍苦众生。忍恶修善不抂民物。建护正法任贤用智。征善退恶与民更始。其王若能修是诸德。复能读诵此陀罗尼。昼夜专念恒不废忘。心王尔时转当聪辩。志性和柔不念诸恶。诸天善神渐来亲附。增其智慧益其神力。以天护故转当精进。以精进故我等诸天。日月五星二十八宿。咸来拥护求愿与愿。遣诸龙王给其雨泽。谷米丰熟疫气消除。诸灾消灭善征日生。当知悉是大神咒力。
　　我荧惑仙人今欲说神咒。拥护诸国土。拔济群生除其我慢心。消灭诸非奸[示　　厭]镇诸毒药。一切诸非法无不消伏者。我是五通仙。消伏诸奸鬼。一切国土事世间之灾祥。兵刀及疫气饥馑丰俭等。邻国恶心生大臣欲谋反。如是诸灾祸我皆悉知之。天子衰忌事。隐没及覆盖减算及增寿。悉是我所知。欲得消灾者。我亦能办之。却敌及奸非。我亦能[示　　厭]之。除却灾祥变。一切皆由我。我于五星中聪明利智胜。捷疾机关辩。神通猛利胜。于四天下中神通捷疾胜。于我四天下。无能及我者。是故我今日欲说大神咒。
　　名具吒呼卢兜。晋言拥护国土。济拔诸王难消伏诸奸非。疗治众生病[示　　厭]祷及毒气。
　　呼都帝昼卢(一)阿支不昼卢(二)阎浮摩帝昼卢(三)不梨帝橐帝昼卢(四)乌苏兜帝昼卢(五)具帝帝昼卢(六)耶摩蜜耆帝昼卢(七)乌奢不梨帝昼卢(八)究守波帝昼卢(九)莎呵。
　　诵咒三遍。缕一色绯结作七结痛处系。
　　此大神咒。能令诸国王等及诸国土悉皆安隐。消灾攘祸莫不由是。一切行人及疾病者。悉应读诵皆令通利。若欲修行陀罗尼者。一者断酒二者断肉。三者断辛。于三七日中香汤澡浴着新净衣。若于塔中若空静处。安置佛像烧香散华离众愦闹。于六时中勤心读诵。忏悔十方惭愧自责。净身口已应当读诵。于一一时中三七二十一遍。诵已默然专心念我荧惑仙人。五住菩萨我今归依。如是三说。如是说已默然而坐。我于尔时当往其所。令其所求皆得成办。亦当授与如意宝珠。灭结使火。国土灾祥丰俭疫气皆悉攘之。当知是此大神咒力。
　　我大梵天王。欲说大陀罗尼以护众生。有陀罗尼呼卢钵都。晋言治众生病。覆育三界济诸贫穷。
　　阎摩吁苏都(一)伊波都(二)阎摩吁苏都(三)摩阇蜜呼苏都(四)优波帝那呼苏都(五)莎呵。
　　诵咒三遍。缕二色綪绿结作七结系两乳。
　　此大神咒乃是过去诸佛所说。我今愍念诸众生故。为令解脱拔济三界勤苦本故。为欲弘广佛正法故。慈念众生犹如慈父。此陀罗尼神力。尽一日月所照之处。四天下中无不蒙赖。此陀罗尼力能使四海踊沸。须弥山碎如微尘。及七宝山四大海水江河淮济入一毛孔。四天下中悉能为之。若诸国土疫病劫起。其王尔时应当精进。七日七夜受持八戒。应当净心六时行道。为万民故。调伏其心敕其境内。一切人民以慈悲劝令行十善。其王尔时于宫殿内。燃百千灯以救民命。请召十方诸大菩萨梵释四天。三自归依叩头求哀。十方诸佛大菩萨众。释梵四天王诸来大士救我民命。如是三说。如是说已。当诵此陀罗尼三七二十一遍。诵此陀罗尼已。王与群臣夫人婇女。默然而坐禅思一心。我大梵天王。尔时当与梵众释众四天大王。诸大龙王八部鬼神。饮其毒气悉得消除。王于尔时于禅思中。得见我身大梵天王释提桓因四天大王。已见我故倍复精进。已精进故。其国土境旧住鬼神恼人民者。我又当遣四天大王驱令出界。以我大梵天王慈悲力故。其国土境悉得安隐。
　　我大自在天王今欲说神咒。有陀罗尼名呵利楼。晋言拔众生苦济众厄难。
　　阿若娑梨楼(一)毗梨帝那娑梨楼(二)遮婆昼娑梨楼(三)弥梨帝那娑梨楼(四)殊诃兜(五)支波昼(六)莎呵。
　　诵咒三遍。一綖绿色结作四结系项。
　　是咒乃是过去十万亿诸佛所说。此陀罗尼威神力故。四天下中尽一日月。所照之处能为光明。贫穷者能施宝藏。盲冥众生施其慧眼。病苦之者与法药疗治。若诸众生欲求三乘圣果者。我能佐助令得成办。若在幽隐受三涂苦。以此陀罗尼力。三涂命终生忉利天。若诸行人书写读诵此陀罗尼者。得宿命智慧忆十四生事。来今往古如现目前。欲修禅定者。阴盖所覆者。当诵此陀罗尼。其心则定睡眠运除。欲修学问者。其心散乱不能专一。触事滞碍不得义味。当修行此陀罗尼。欲得闻持者。当修行陀罗尼。欲得十方诸佛所说大菩萨所说大天王所说。一闻历耳恒持不忘即得义理。百千义理。自然现前持而不忘。应当读诵此陀罗尼。昼夜六时恒不废忘。精勤修习助佛道法。是人尔时当于梦中。即得见我大自在天王。坐白莲华台往是人所。其人已见我故心大欢喜。我时授与如意宝珠。以珠力故所愿自在。百千诸佛当随护助。此大陀罗尼神力如是。
　　我化乐天王欲说大陀罗尼。名阿那耆富卢晋言法忍。柔顺法忍堪任荷负三界众生。譬如大海其量难知。我天王心亦复如是。悉能救接漂流众生度三界海。
　　那耆富卢(一)忧多罗富卢(二)龙若呼娑富卢(三)忧稗入富卢(四)达摩耆富卢(五)毗梨帝那富卢(六)忧殊智富卢(七)莎呵。
　　诵咒三遍。五色缕结作一结系项。
　　此大神咒。乃是过去百千万亿诸佛所说。愍念众生故今欲说之。此大神咒势分所及。三天下中唯郁单越独不得闻。力所至处其中众生。三种毒箭自然拔出。得音响忍法音悉明。入毛孔中所有郁蒸三垢重罪自然踊出。此诸众生命绝已后。悉得往生忉利天上。若诸行人三垢覆蔽久处生死。缠绵难解为业垢河之所漂流。我时当乘大乘法船牢接救拔。以智慧火烧其结使。以禅定水洗泽令净。以乌和句舍罗拂拭摩搓。教以六度布以四禅。令出三界。若诸行人欲得今身欲得音响忍。欲得柔顺忍欲得无生忍。当修行此陀罗尼。净持戒地减省睡眠。忍辱柔和少诸缘务。心意质直见修功德者赞叹其得。见贫穷者及疾病者。慈心怜愍如已无异。如是修行调其心已。复欲增上果所愿者。当于三七二十一日。遭中一食白食苏酪得食。若鲜洁处在塔中六时行道。于一一时中礼十方佛忏悔宿罪。烧众名香散华供养。栴檀薰陆诸杂华香。三称我名化乐天王。我是五住菩萨。尔时于一一时中诵此陀罗尼二十一遍。从初一日乃至七日。极钝根者三七二十一日。我于尔时住是人所。随根利钝授与法忍。应得音响忍者授与诸音响忍。应得柔顺忍者授与柔顺忍。应得无生法忍者授与无生法忍。悉授与之真实不虚。
　　我兜率陀天王欲说大陀罗尼。名耆蜜屠苏兜。晋言救诸病苦赈给贫穷。令诸行人速得二乘圣果。如天降雨令诸农夫多收果实。
　　支毕度苏兜(一)民若度苏兜(二)毕梨帝那苏兜(三)阿支都鄙那度苏兜(四)那度苏兜(五)究吒呼度苏兜(六)若富那度苏兜(七)乌兜莎呵兜度苏兜(八)蜜若无度苏兜(九)莎呵。
　　诵咒六遍。缕五色结作三结系两手。
　　此大神咒力。能令此阎浮提所有地种碎如微尘。弗婆提瞿耶尼悉能为之。海水枯涸须弥山崩令如微尘。复能还复如本无异。令诸行人诸结重病尘劳垢习。为渴爱河之所漂流。没溺生死无能觉者。我今神咒力。牢接救拔令出三界。以大乘河灭结使火。禅定膏油润渍令湿。种殖无上菩提根牙。令诸众生收诸果实。此陀罗尼力亦复如是。若诸众生。现身欲修此陀罗尼得宿命智。济四百生未来世事。亦四百生悉能知之。现在世事知他人心。所缘识境界天文地理图书谶记。知诸众生死此生彼。至四百生悉能知之。应当受持读诵此陀罗尼。应当精进净持戒地。少欲知足修质直心。昼夜六时少其睡眠。精进修之节食少语。乃至六年毕得克果。先得宿命智次得无生智后得他心智心。来今往古未然之事靡不通达。得此智已。陀罗尼力故。得智慧如五住菩萨无有异也。
　　我炎摩天王今欲说大神咒。名求低[月　　古]苏多。晋言美妙音声。
　　波置呼卢多(一)乌吒句呼卢多(二)耶无呼卢多(三)不梨帝那呼卢多(四)乌奢副呼卢多(五)莎呵。
