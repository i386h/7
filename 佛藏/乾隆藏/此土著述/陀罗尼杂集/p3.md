<!-- { "loadSidebar": true } -->
　　此咒能令众生心得解脱。毕竟一乘不堕小乘。毕竟清净圆满具足。有诸众生迷于大乘。以咒力故还得决定。犹如浊水置诸神珠。以珠力故水则湛然。此陀罗尼世分所及。众生蒙祐悉得解脱。此陀罗尼咒三千世界须弥山王。皆悉动摇不安其所。帝释天王惊怖出宫。是谁神变。乃至如是诸龙王宫皆悉震动。懎懎不安如动花树。诸龙惊走逃窜孔穴。诸神仙人心悉脑转。山山相搏不安其所。四大海水为之踊沸。鱼鳖鼋鼍藏窜孔穴。此大神咒神力如是。其有读诵书写竹帛。此人现身得佛光三昧。能除七百七千亿劫生死重罪。悉灭无余。阿难比丘说此陀罗尼竟。
普贤菩萨所说大神咒经
　　名支波啄。
　　晋言决定。
　　毗尼波啄。
　　晋言断结。
　　乌苏波啄。
　　晋言生尽。
　　此咒能令众生心得解脱。灭三病却障道罪。他方怨贼悉皆摧灭。境内所有怨家盗贼悉能攘之。若行旷野恶狩毒虫。闻此陀罗尼句口噤不开。今此神咒乃是过去四十亿诸佛所说。我今说之。其有行此陀罗尼者。愿果不虚今故略说。
　　我文殊师利今欲说神咒。拔济众生除其淫欲本。有咒名乌苏吒。晋言除淫欲却我慢。
　　句利句梨帝那(一)忧拙忧拙帝那(二)度吁度吁帝那(三)究吒究吒帝那(四)若蜜都若蜜都帝那(五)究吒吁究吒帝那(六)忧守忧守帝那(七)耶蜜若耶蜜若帝那(八)度吁吒究吒多(九)莎呵。
　　诵咒三遍。结缕作七结系脚。
　　是咒能令诸失心者还得正念。灭淫欲火心得清凉。除其我慢灭结使火。三毒垢障悉得消除。若诸女人及善男子。精神处在无明重渊下。久处于生死不能得出要。回波生死流没溺淫欲海。莫能觉之者。莫知求出要。呜呼甚可伤。若善男子善女人。心得惺悟还厌淫欲。应当与此陀罗尼令其读诵。淫欲之火渐渐消灭。淫欲灭已慢心自灭。慢心灭已其心则定。其心定已结使都灭。结使灭已心得解脱。心解脱已即得道果。是则名为大神咒力。诚谛不虚神力如是。断酒五辛七七四十九日诸不净肉悉不得食。若善男子行者九九八十一日。若女人行者七七四十九日复昼夜六时勤心读诵。烧沉水白栴檀香。散华供养十方诸佛。六时读诵曾不废忘。日数足已结使即灭。其心泰然无复淫欲。我文殊师利菩萨今欲说大神咒。消诸精魅鬼并及妖邪蛊道。有咒名沤帝兜橐。晋言消众生病。净其五藏六府三燋。以禅定水洗濯令净。
　　胡摩若帝昼(一)胡藓摩帝昼(二)乌殊卑梨帝昼(三)具殊蜜帝昼(四)乌舍弥帝昼(五)耆毗若帝昼(六)乌睒殊帝昼(七)蜜耆都帝昼(八)具若乌苏多帝昼(九)维染蜜耆都乌苏多帝昼(十)毗梨帝橐帝昼(十一)莎呵。
　　诵咒三遍。结缕作七结系脚。
　　此大神咒。能令行人心得清净。离诸疾病心得解脱。慧得解脱。消众毒药无众恼患。众邪妖魅悉皆消灭。如为一人众多亦然。应当读诵极令通利在在处处我为阎浮提诸众生故。结此神咒治诸蛊魅消众毒药。当令流布遍阎浮提。末法众生薄福所致。莫不为此众邪所恼。勤教读诵普使令知。
　　我定自在王菩萨。今从妙乐世界来。为此娑婆世界五滓众生故。为除禅定障。拔其无明闇。开其慧眼目。赐其禅定水。荡涤心垢障。种以菩提牙。渐渐郁茂长。开三乘门。示其果实相。有咒名求稚兜。晋言名照明却黑闇罪除慧眼垢。
　　若蜜帝都(一)乌殊那帝都(二)具若帝都(三)胡摩楼帝都(四)胡摩楼帝都(五)乌叶弥帝都(六)胡苏富多帝都(七)乌耆弥帝都(八)胡耆那帝都(九)乌输求提帝都(十)莎呵。
　　诵咒三遍。缕五色结作三结系脚。
　　此大神咒。势分所及遍阎浮提。若诸行人欲修禅定。或为天魔众邪蛊魅之所恼者。以魔恼故众缘事起。外恶知识竞来侵娆。以侵娆故内恶复起。求名利养谄曲妒嫉。憍慢贡高来集其心。行人尔时应当自责。我为不善为魔所缚。惭愧自责低头愧耻。诸佛及众圣我于往劫堕大地狱畜生饿鬼。回波六趣数受生死。今得人身钝根少智。欲修禅定而不能得。为诸结使之所覆蔽。我今宁当破身如尘。终不为此结使所蔽。作是誓已五体投地。归命十方现在诸佛多陀阿伽度阿罗呵三藐三佛陀。舍我过咎灭除我罪。洗我慧眼令得明净。以慈悲水荡涤心垢。照明我身内外清彻。作是悔已复更投地。如是三返复起叩头。悔已却坐净身口已。诵此神咒二十一遍。尔时当三称我名定自在王菩萨。悔过愆咎。如是三说一心禅思。于一一时悔过自责。随其根利钝。亿百垓劫重恶之业障道黑闇。众邪蛊魅天魔罪垢。悉皆消灭无有遗余。我时当与大菩萨众往是人所。随根利钝示其证相。我定自在王菩萨所说神咒。诚谛不虚神力如是。
　　我妙眼菩萨。今从日月灯明王佛国来。至此娑婆世界。为大阿罗汉欲得初禅三明六通。今欲说神咒令其速成办。除其习结垢并及微薄障。净其天眼通。宿命智习气。他心智明了。未来一切事国土之名号及以弟子众寿命劫多少。及诸神通事。耳根通彻听百佛世界事。身能通飞行石山无挂碍。以灭度受想行漏尽今说竟。有神咒名沤耆波置卢。晋言众累都尽。具足三明及六神通及八解脱。
　　民若婆呵帝卢(一)乌苏吒帝卢(二)耶蜜帝卢(三)乌苏帝卢(四)波支呵帝卢(五)波苏呵帝卢(六)乌若蜜帝卢(七)究昼帝卢(八)莎呵。
　　诵咒三遍。缕三色结作六结系项。
　　此大神咒。能令行人断除习气及障道垢。洗泽三明六通令净。应当讽诵极令通利。
　　我功德相严菩萨。今从阿弥陀佛国来。今说劝助遂成菩萨教。以巧妙方便遂成福德。令速得初住具诸相好故。以美方便教令行之。何等美妙。一者其德弘广普慈众生。二者荫覆一切如母爱子不见其过。三者积德行善不计其劳。四者精勤修习舍慧精进。转以化人。五者行十善行转教众生。六者持戒净洁。
　　犹如明珠。内外明彻无有瑕尘。七者身口意业所出言教以慈悲为本。八者所作事业拯济为先。九者当以微妙方便为众说法。和颜悦色不违其意。十者当游诸国为大国师。荷负众生苞含一切。心无疲惓。是名菩萨欲登初住。始发心时十大妙行。如是十十。是名百福成一相好。我今略说。今欲说咒令速成办。有咒名陀摩卢具低。晋言成就相好庄严功德。断除习结灭障道垢。
　　阿提陀摩卢(一)具多陀摩卢(二)支富陀摩卢(三)波昼陀摩卢(四)乌奢陀摩卢(五)耆蜜陀摩卢(六)乌吒陀摩卢(七)若弥陀摩卢(八)乌昼陀摩卢(九)胡苏弥佉陀摩卢(十)波守波守陀摩卢(十一)沤周沤周帝陀摩卢(十二)波瘦波瘦帝陀摩卢(十三)今染比今染比呵摩卢(十四)耆毗兜耆毗兜陀摩卢(十五)莎呵。
　　诵咒五遍结青绿二色缕结作三结系腰。
　　是咒能令行人庄严功德。具诸相好必登初住。勤令读诵极令通利昼夜讽诵心莫暂舍。转教他人。
　　我善名称菩萨。今从北方善寂月音王佛国来。到此娑婆世界。佛法欲灭人多造恶。贪着利养更相是非。无有君臣父子之义。亦无师徒弟子之礼。五浊鼎沸三灾炽盛。皆是前世不修德行。积习众恶今得此身。虽受人身心似畜生罗刹鬼心。人身畜心示同人类。哀哉大苦千载欲末。其中或有若一若两行迹众生耳。今欲说咒以救接之。令其本行还得如初。有咒名云若蜜兜。晋言拔诸行人罪垢根本。摩洗拂拭令得鲜白。
　　乌富波罗帝那(一)殊求波罗帝那(二)喻若蜜波罗帝(三)乌瘦都(四)支波都(五)具若都(六)耶蜜都(七)究吒都(八)舒波都(九)莎呵。
　　诵咒三遍缕黄白二色。结作三结系项。
　　此大神咒犹如大盖荫覆一切。亦如天雨润泽一切。亦如桥船运度一切。三界群萌无不蒙赖。道俗殊异禀味是一。苍生万品会归一空。菩萨所以权方适化。为于群品度脱之耳。今说此咒为行人故救济拯拔。令其速得三乘圣果。敕诸行人勤心读诵诚谛不虚。
　　宝月光明菩萨。今欲说神咒。除诸禅定罪。及去诸垢障五阴四大病。一切皆除却。众生无量劫不得修禅定。是故久流转没在生死海。回波生死流莫能觉之者。我愍此等故。今欲说神咒除其三毒垢拔其愚痴足。照以智慧镜。赐其禅定水生长菩提牙。令到涅槃岸。有咒名乌耆。晋言除禅定垢却障道罪。诸魔邪鬼悉能灭之。
　　耆摩帝昼(一)乌帝昼(二)具若帝昼(三)奢帝昼(四)耶蜜帝昼(五)乌橐帝昼(六)莎呵。
　　诵咒三遍缕黄紫二色。结作八结系痛处。
　　是咒能令诸失心者还得正念。亿百垓劫所有重罪。悉能摧灭无有遗余。若有众生欲修禅定。心乱黑闇不见境界。烦恼数起睡眠所覆。是人尔时应作是念。我宿罪荫盖所覆。应当惭愧忏悔自责。燃灯续明烧香散华供养诸佛。供养佛已别复供养我宝月光明菩萨。燃七支灯烧沉水香。七日七夜减省睡眠。昼夜六时深自克责说悔先罪。多陀阿伽度阿罗呵三藐三佛陀。知人见人。明见弟子所犯罪相。及十方诸大菩萨释梵四天王。悉皆证知。明见我所犯罪相。我今忏悔亦悉证知。愿灭我罪令无遗余。于一一时中忏悔已竟。诵此神咒七遍乃止诵七遍已。默然而坐一心禅思。如是罪垢渐渐当除。其心转定境界明了。其利根者。三日四日乃至七日。即得见我宝月光明菩萨。除障灭罪授果与之。其钝根者二七三七。极钝根者七七四十九日。乃得心定有得果者。终不虚过。此大神咒其力如是。
　　我北辰菩萨名曰妙见。今欲说神咒。拥护诸国土所作甚奇特。故名妙见。处于阎浮提。众星中最胜神仙中之仙。菩萨之大将。光目诸菩萨广济诸群生。
　　有大神咒名胡荧波。晋言拥护国土。作诸国王消灾却敌。莫不由之。
　　具低帝屠苏吒。
　　阿若蜜吒(二)乌都吒(三)具耆吒(四)波赖帝吒(五)耶弥若吒(六)乌都吒(七)拘啰帝吒(八)耆摩吒(九)莎呵。
　　诵咒五遍。缕七色结痛处系。
