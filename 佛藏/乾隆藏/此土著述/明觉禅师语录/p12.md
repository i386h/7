<!-- { "loadSidebar": true } -->
　　崇寿问僧。泉眼不通被沙碍。道眼不通被甚么碍。僧云眼碍。别云。强将下无弱兵。
　　保福在疾。问僧。我与儞相识年深。有何名方妙药相救僧云。甚有。闻说和尚不解忌口。别云。只恐难为和尚。
　　有西天声鸣三藏。到王大王处。王令玄沙验过。玄沙以铜火箸击铁火炉。问三藏云。是什么声。云铜铁声。沙云。大王莫受外国人瞒。师别云。大王宜加信敬。又别三藏云。莫瞒外国人。
　　国师问座主。讲什么经。云金刚经。国师云。最初是什么字。座主云。如是。国师云。是什么。别云。以拄杖便打。
　　陆郎中问仰山。如何是不断烦恼而入涅槃。仰山竖拂子。郎中便拜。异时仰山却问郎中。曾问不断烦恼而入涅槃。老僧竖拂子。郎中作么生会。陆云。据某甲见处。入之一字也不用得。仰山云。入之一字不为郎中。师云。作么生会。云别。陆云。拂子到某甲手里也。又别仰山后语云。我将谓儞是个俗汉。
　　陆大夫问南泉。大悲菩萨甚处得许多手眼来。泉云。如国家用大夫作什么。别云。不及大夫所问。
　　僧问云门。十方薄伽梵一路涅槃门。如何是一路涅槃门。门云。我道不得。云和尚为什么道不得。云儞举话即得。别云。浅水无鱼徒劳下钓。
　　吴尚书访睦州。至门首便问。三门俱开。弟子从何门而入。睦召尚书。尚书应诺。睦云。从信门而入。别云。客是主人相师。
　　南泉迁化。陆亘大夫到。院主云。大夫何不哭。大夫云。道得即哭。长庆代云。合笑不合哭。别云。苍天苍天。
　　云岩迁化。时道吾问。离却壳漏子了。后向何处再得相见。岩云。向不生不灭处相见。别云。唤侍者与我记取这一问。
　　僧问法灯。百骸俱溃散。一物镇长灵。未审百骸一物相去多少。灯云。百骸一物一物五骸。别云。吾不如汝。
　　僧问归宗。如何是佛。宗云。我向儞道。还信么。云和尚言重。争得不信。宗云。只汝便是。别云。侍者寮里吃茶去。
　　麻谷持锡到国师处。振锡而立。国师云。汝既如是。何用见吾。谷又振锡一下。别云。洎不到此。
　　妙济于僧前书一字。问云。是什么。僧云不识。济云。满口道着。别云。老僧罪过。
　　僧问曹山。清税孤贫。请师拯济。山云。税阇梨。应诺。山云。清源白家酒。三盏犹道未沾唇。别云。税阇梨应诺。是什么心行。
　　僧问玄觉。先师举不及处。请和尚举。觉云。听者须是奇人。别云。大众看者一员禅客。
　　石头问让大师。不慕诸圣不重己灵时如何。让云。子问太高生。何不向下问将来。别云。三十棒教谁吃。
　　僧问玄沙。尽十方世界。是一颗明珠。学人为什么不会。沙云。用会作么。别云。诸方即得。我这里不得。
　　玄沙问南际云。此事惟我能知。长老作么生会。际云。须知有不求知者。别云。雪峰门下几个如斯。
　　法眼问百法座主云。百法是体用双陈。明门是能所兼举。座主是能。法座是所。作么生说个兼举。有老宿代云。和尚唤什么作法座。别云。和尚分半院与某甲始得。
　　睦州问座主。讲什么经。云涅槃经。州云。问大德一段义得么。云问什么义。州以脚趯空吹一吹云。个是什么义。云经中无此义。州云。脱空谩语汉。此是五百力士揭石义么。老宿代云。和尚瞒某甲瞒大众。别云。和尚惯得其便。
　　云门示众云。世尊生下。一手指天一手指地。周行七步目顾四方云。天上天下唯我独尊。我当时若见。一棒打杀与狗吃。贵得天下太平。法眼云。云门气势甚大。要且无佛法道理。老宿代云。将谓无人证明。别云。钩在不疑之地。
　　岩头雪峰钦山三人坐次。洞山点茶来。钦山闭眼。洞云。什么处去来。钦山云。入定来。洞云。定本无门。从何而入。老宿代云。大有人恁么会。别云。当时但指岩头雪峰云。与者两个瞌睡茶吃。
　　云门问僧。近离甚处。云新罗。门云。将甚么过海。云草贼大败。门云。儞为什么在我手里。僧云恰是。别云。嘘嘘。
　　云门到洞岩得数日上参。恰见岩下来。岩问。什么处去。云亲近去。岩云。乱走作什么。云暂时不在。岩云。什么处去来。别云。好与三十棒。
　　东平问官人。风作何色无对。却问僧。僧提起衲衣云。者个在府下铺。平云。用多少帛子。别云。虾跳不出斗。
　　云门问曹山。密密为什么不知有山云。只为密密所以不知有。别云。达磨来也。
　　雪峰在国清。拈起钵盂问座主。道得与儞钵盂。主云。此是化佛边事。别云。只恐钝置和尚。峰当时云。儞作座主奴也未得。主云。某甲不会。峰云。儞问我。我与儞道。座主方礼拜。峰便踏倒。后座主举似云门云。某甲得七年方见。门云。儞得七年方见云是。别云。草贼败也。
　　道吾见云岩扫地。问云。太驱驱生。岩云。须知有不驱驱者。吾云。恁么有第二月也。别云。洎合放过。
　　清峰辞雪峰。问甚处去。清峰云。识得者汉即知去处。雪云。儞是了事人。乱走作什么。别云。西天斩头截臂。清峰当时云。和尚莫涂污人好。雪云。我即涂污儞。儞道古人吹布毛作么生。清峰云。残羹馊饭。已有人吃了也。雪峰休去。师出。雪峰语云。一死更不再活。
　　韶山勘僧云。莫便是多口。白头因云。不敢。韶云。多少口。云遍身是。韶云。大小二事向甚处出。云韶山口里。别云。从来疑着韶山。
　　保福到庵主处。茶话次。庵主云。有僧问某甲。如何是祖师西来意。某竖起拂子。不知得不得。福去。某争敢道得不得。有个问有人赞叹此事。如虎带角。有人轻毁此事。分毫不直。一等是恁么事。为什么赞毁不同。庵主云。适来出自偶尔。有老宿云。毁又争得。又老宿云。惜取眉毛。师都别云。若非和尚证明。拂子一生无用。
　　石头大师参同契。
　　予尝览斯作。颇见开士。皆摛辞肇极。成赞厥道。因亦随兴以拟之。匪求蚀木于文也。噫先觉洪规。可洞照遐古。岂复情谓逾越于其间哉。盖往往学者。抑问勉意不获而已。其或金沙混流。淘之汰之。固必存彼匠手明矣。
　　竺土大仙心(谁是能举)东西密相付(惜取眉毛)人根有利钝(作么生)道无南北祖(且款款)灵源明皎洁(抚掌呵呵)枝派闇流注(亦未相许)执事元是迷(展开两手)契理亦非悟(拈却了也)门门一切境(舍短从长)回互不回互(以头换尾)回而更相涉(这个是拄杖子)不尔依位住(莫错认定盘星)色本殊质像(岂辨开眸)声元异乐苦(还同掩耳)闇合上中言(心不负人)明明清浊句(口宜挂壁)四大性自复(随所依)如子得其母(可知也)火日风动摇(春水自消)水湿地坚固(从旦至暮)眼色耳音声(海晏河清)鼻香舌碱醋(可凭可据)然于一一法(重报君)依根叶分布(好明取)本末须归宗(惟我能知)尊卑用其语(不犯之令)当明中有闇(闇必可明)勿以闇相遇(明还非睹)当闇中有明(一见三)勿以明相睹(无异说)明闇各相对(若为分)比如前后步(不如此)万物自有功(旨尔宁止)当言用及处(纵横十字)事存函盖合(子细看)理应箭锋拄(莫教错)承言须会宗(未兆非明)勿自立规矩(突出难辨)触目不会道(又何妨)运足焉知路(也不恶)进步非近远(唱弥高)迷隔山河尔(和弥寡)谨白参玄人(闻必同归)光阴莫虚度(诚哉是言也)
　　真赞。
　　禅定大师。
　　虚凝不器。有象殊域。伊河逞流。卓尔原极。鹫峰崔嵬。蟾轮乍回。列刹望重。劳生眼开。开也谁睹。迅振高古。或叶或华。自三自五。天子褒称兮禅定师。而今而后兮香风吹。
　　集贤殿学士曾侯。
　　天石麟岂轻献。日角月角藏亿万。当年文阵获全功。不夺龙头几人怨。
　　若冰大师。
　　冰之有光非珠澄彻。山之有光非玉凝洁。若冰大师殊彼清绝。殊兮必群绝兮可睹。一字根极三千顶住。乍曰义龙或称律虎。相对风规分不分。金田独步君看取。
　　清照大师。
　　巨海秋碧鳌峰昼寒。巧出匠手依依对看。宝几乍凭华巾非结。以焰续焰话月指月。古兮今兮请试甄别。
　　恭首座。
　　道离微兮谁与邻。貌古澹兮飞清尘。岩桧苍苍经几春。乳窦堂中第一人。
　　禅徒写予幻质复请为赞辞曰。
　　祖佛怨兮非其师。丛林害兮谁相资。冰枯雪残深索索。水冷云澹空累累。宝圣错僧繇知。人间天上争容伊。
　　周生强图梦身予亦不能伏笔。
　　上下三指彼此七马。拈华未曾微笑何也。石谓玉兮器必分。水凌虚兮月非下。不知谁是傍观者。
　　咄者枯枿遽生瓜葛。来自三川欺乎两浙。指鹿为马将日作月。罪兮弥天焉可分说。
　　广慧禅师。
　　寥寥雄机落落虚宇。本之不兆传之奚取。取既有规规还伦古。凝明孤宽垂应万端。海蚌光绝天珠影残。南来北来玄眸可观。
　　安岩山照禅师(并序)
　　愚昔游汉水抵庐岳。率访丛室。袭禅家流偕象马蹴踏。至于心口愤悱。品藻当代诚难其师。然非厚诬。方来且指掌轮握何取。岂斯款陪老作睹绘真相。古之今之叹恨亡矣。高深莫究其极。明晦靡尽其际。故时钦依乃勉抉称咏。庶文外之士。道存而同归者也。
　　觉雄慧灯记。饮光灭光联不已。龙昌遽绝善续者谁。梅峰之师。化偃二浙声流四维。大名无当高让太白。韬晦殊运虚明旷索。归休安岩寒笼翠杉。我笑方外华非。类[口　　(御-ㄗ+亍)]郢工笔狂梵仪。顿举肩云顶丝。秋蟾夜渚静应。南轩兮相对时。空生未解兮闻斯语。开眸凝瞻。迅雷不及揜耳。
明觉禅师祖英集卷第五
参学小师文政编
　　师之形言也。且异乎阳春白雪碧云清风者也。夫大圭不琢贵乎天真。至言不文尚于理实。乃世之衡鉴。岂智识而拟议哉。师自戾止翠峰雪窦。或先德言句渊密。师因而颂之。或感兴怀别贻赠之作。固亦多矣。其有好道者。并录而囊之。一日总缉成二百二十首。乃写呈师。师曰。余偶兴而作。宁存于本。不许行焉。禅者应曰。乃祖闱千载之芳烈也。勿轻舍诸。师察其悫志勉。弗获已抑而从之。文政幸侍座机。辄述序引。用识岁时。炎宋天圣十年孟陬月。文政谨序。
　　偈颂。
　　送宝相长老(并序)
　　大师欢禅德。将赴丹丘辟命光阐宗乘。盖时应必行。固不可抑留者也。且抚会之作肇旷绝之道。虽一凝一流一彼一此又何间然。率织芜辞。以代赆别。
