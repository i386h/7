<!-- { "loadSidebar": true } -->
禅源诸诠集四卷


此土著述
禅源诸诠集四卷
唐圭峰山沙门宗密述


　　

禅源诠序
　　道不能自鸣。假人而鸣。呜虽不同。道则未尝不同也。苟不同不足以为道。如仲尼之一贯。老聃之无为。释氏之空寂。人异道同。此其证也。况夫禅教两宗同出于佛。禅佛心也。教佛口也。岂有心口自相矛盾者乎。奈何去圣时遥。师承各异。教者指禅为暗证。禅者目教为渐修。明暗未得其公。顿渐罔知攸定。迭为诋毁殆若仇仇。非但鼓之空言。抑且笔之简册。世道日下。弊将何如。昔圭峰禅师患之。遂将教禅诸祖著述章句旨意相符者。集为一书。名曰禅源诸诠。以训于世。将使两家学者知一佛无二道。四河无异味。言归于好。永无败盟。源诠之功。岂易量哉。予每见南方此弊尤甚。安得人有是书一洗旧习。咸与惟新兴念至此。未尝不废食而叹也。今雪堂总统大师。若有所契。特捐衣长复新诸梓。以广流传。千里走书俾为序引。裴公相国既述于前。自视何人敢此凌躐以贻识者之诮。然而此书平生所爱慕者。何幸挂名其间。故不让也。大德七年七月住昆山荐严无外惟大序。
禅源诠序
　　禅源诠者。唐圭峰禅师之所作也。佛之道广周法界。而细入微尘。非有非空。无内无外。后之学禅者。志穷实相。以言语为苛纤。设教者。务核真诠。以空寂为诞肆。离为异门。莫明统一。岂佛之道本然哉。于是以教三种证禅三宗。谓依性说相。即息妄修心。破相显性。即泯绝无寄。显示真心。即直明心性。江汉殊流而同归智海。酸碱异调而共臻禅味。至于空宗性宗之别。顿修渐修之殊。莫不会其指归开示正觉。然又虑末学之易惑而难悟也。则又旁行为图朱墨以志之。自顿觉至成佛。十重为净。自不觉至受报。十重为染。净染之源由于圣凡。心法悉具真妄。是名藏识。不觉则迷真逐妄历劫轮回。顿觉则舍妄归真随顺解脱。虽然学者要知真如阐教如标月指。若复见月。了知所标毕竟非月。则诠图两忘。愚智通为般若。垢净俱证菩提。南岳天台南侁北秀。与达磨东来宗旨无有差别。尚何禅与教之分哉。唐大中时。裴相国休为之叙。复手书是图。付金州延昌寺。后传唯劲师。再传玄契师。而图行闽湘吴越间。国朝至元十二年。世祖御广寒殿。愿问禅教要义。帝师及诸耆德。以禅源诠对。上意悦命板行于世。后二十有九年为大德癸卯。嗣法雪堂仁禅师。奉旨之五台。回途过大同。得金时潜庵觉公禅师所书图。益加考订。锦粹以传诸远。俾圭峰禅师研真显正。化导群迷之意。永久不坠。其为利益何可称量。文原与师为方外交。乃随喜赞叹为之次序其说书诸编首。是岁闰月朔。应奉翰林文字将仕佐郎同知制诰兼国史院编修官巴西邓文原书。
禅源诠序
　　雪堂禅师。智识雄迈行解圆通。喜修为。乐施与。一日谓余曰。愚尝患世之学佛者。不究如来设教之因妄执空有竞分大小。曰顿曰渐曰禅曰律。訾訾纷纷千数百年。如护父足使具受病。虽遇一二同志有以启之。恨不能家喻而户晓也。幸得圭峰所述禅源诠。其文博雅其旨切当。悉叙前所患者道其所以然。且作图示心一真实谛含三大义。无明缘染诸相妄起。依修断法获证入理。提纲举要如指诸掌。昔至元十二年春正月。世祖皇帝万机之暇。御琼华岛延请帝师。太保文贞刘公亦在焉。乃召在京耆宿问诸禅教乖互之义。先师西庵赟公等八人。因以圭峰禅源诠文为对。允惬宸衷。当时先师嘱其弟双泉泰公为之记。仍命雪堂镂板流行。愚以参问诸方。未暇及此。向于云中普恩兴国二寺各获一本。后在京万寿方丈。复得辽朝崇天皇太后清宁八年印造颁行天下定本。与文士较正拟欲刻梓以传永久。请叙一言庸伸先师遗志。余闻之喜曰。今子之心即圭峰师忧世之心也。然不有斯文无以解其惑。不寿其传无以利其众。学者睹之而情不遣解不生。亦何益矣。古人所谓四难者。今三难不具其一。则在诸方参学者傥能不负二师弘法利人之念。尽心披玩。情遣解生。如王良总六辔驰通衢。阿师驾般若航登彼岸。岂有不达者哉。翰林待制朝列大夫同修。
　　国史贾汝舟序。
禅源诸诠集都序叙
唐绵州刺史裴休述
　　圭峰禅师集禅源诸诠为禅藏而都序之。河东裴休曰。未曾有也。自如来现世随机立教。菩萨间生据病指药。故一代时教。开深浅之三门。一真净心。演性相之别法。马龙二士。皆弘调御之说。而空性异宗。能秀二师。俱传达磨之心。而顿渐殊禀。荷泽直指知见。江西一切皆真。天台专依三观。牛头无有一法。其他空有相破。真妄相收。反夺顺取。密指显说。故天竺中夏其宗实繁。良以病有千源药生多品。投机随器不得一同。虽俱为证悟之门。尽是正真之道。而诸宗门下通少局多。故数十年来师法益坏。以承禀为户牖。各自开张。以经论为干戈。互相攻击。情随函矢而迁变。(孟子曰。矢人岂不仁于函人哉。函人唯恐伤人。矢人唯恐不伤人。盖所习之术然也。今学者但随宗徒彼此相非耳。函字。唐韵。从金函者。铠甲也。周礼。函人为甲。即造甲之人。古字多单为之。故孟子亦单作)法逐人我以高低。是非纷拏莫能辨析。则向者世尊菩萨诸方教宗。适足以起诤。后人增烦恼病。何利益之有哉。圭峰大师久而叹曰。吾丁此时不可以默矣(仲尼删诗书正礼乐。皆不得已而为之。故述而不作。乃圣人贵道不贵迹。意道吾久修当宗佛法。今忽和会诸宗。岂欲立迹哉。不得已也。丁当也。正当须和会之时也)于是以如来三种教义。印禅宗三种法门。融瓶盘钗钏为一金。搅酥酪醍醐为一味。振纲领而举者皆顺(荀子云。如振裘领。屈五指而顿之。顺者不可胜数也)据会要而来者同趋(趋字平声呼之。周易略例云。据会要以观方来。则六合辐辏。未足多也。都序据圆教以印诸宗。虽百家亦无所不统也)尚恐学者之难明也。又复直示宗源之本末。真妄之和合。空性之隐显。法义之差殊。顿渐之异同。遮表之回互。权实之深浅。通局之是非(此下叹叙述显。明而丁宁。欲人悟也)莫不提耳而告之(毛诗云。匪面命之言提其耳。当时疾彼人不修德荒乱。言我不对面向汝说。又提耳起耳。就耳边告汝。汝终不改也。意说丁宁之甚)指掌而示之(论语云。知其说者之于天下也。其如视诸斯乎指其掌。言夫子语了指自手掌示弟子。言见此事分明。如掌中之物易了)嚬呻以吼之。爱软以诱之(此不下叹慈悲忧念。如养赤子也)。乳而药之。忧佛种之夭伤也(无少善根而作阐提。是夭伤也)。腹而拥之(毛诗云。腹我顾我。言慈母念幼子。腹中抱我。暂起去又回头顾我念惜之深也)。念水火之漂焚也(欲是水火)挈而导之惧邪小之迷陷也(既有善根。又离五欲。复恐不入于大乘也)挥而散之。悲斗争之牢固也。大明不能破长夜之昏。慈母不能保身后之子(此下叹悲智与佛同也。佛日虽盛。得吾师然后回光曲照。佛慈悲虽普。得吾师然后弘益弥多)若吾师者。捧佛日而委曲回照。疑曀尽除。顺佛心而横亘大悲。穷劫蒙益。则世尊为阐教之主。吾师为会教之人。本末相扶。远近相照。可谓毕一代时教之能事矣(自世尊演教至今日。会而通之。能事方毕)。或曰。自如来未尝大都而通之。今一旦违宗趣而不守。废关防而不据。无乃乖秘藏密契之道乎。答曰。佛于法华涅槃会中。亦已融为一味。但昧者不觉。故涅槃经。迦叶菩萨曰。诸佛有密语无密藏。世尊赞之曰。如来之言。开发显露清净无翳。愚人不解。为之秘藏。智者了达则不名藏。此其证也。故王道兴则外户不闭而守在戎夷。佛道备则诸法总持而防在魔外(涅槃圆教和会诸法。唯简别魔说及外道邪宗耳)不当复执情攘臂于其间也。呜呼后之学者。当取信于佛。无取信于人。当取证于本法。无取证于末习。(都序。以佛语印诸宗以本法照偏说。故丁宁劝其深信)能如是则不孤圭峰劬劳之德矣(哀哀父母生我劬劳。吾师之德。过于是矣。后之人观其法而不生悲感。木石无异。且须保重也)
禅源诸诠集卷第一(亦名禅那理行诸诠集)
