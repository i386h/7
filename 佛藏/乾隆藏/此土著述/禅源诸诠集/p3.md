<!-- { "loadSidebar": true } -->
禅源诸诠集卷第二
　　二缘虑心。此是八识。俱能缘虑自分境故(色是眼识境。乃至根身种子器世界是阿赖耶识之境。各缘一分。故云自分)此八各有心所善恶之殊。诸经之中。目诸心所总名心也。谓善心恶心等。三质多耶。此云集起心。唯第八识。积集种子生起现行故(黄庭经五藏论。目之为神。西国外道。计之为我。皆是此识)四干栗陀耶。此云坚实心。亦云贞实心。此是真心也。然第八识无别自体。但是真心以不觉故。与诸妄想有和合不和合义。和合义者。能含染净目为藏识。不和合者。体常不变目为真如。都是如来藏。故楞伽云。寂灭者名为一心。一心者即如来藏。如来藏亦是在缠法身。如胜鬘经说。故知四种心本同一体。故密严经云。佛说如来藏(法身在缠之名)以为阿赖耶(藏识)恶慧不能知藏即赖耶识(有执真如与赖耶体别者。是恶慧)如来清净藏世间阿赖耶。如金与指镮展转无差别(指镮等喻赖耶。金喻真如。都名如来藏)然虽同体。真妄义别本末亦殊。前三是相后一是性。依性起相盖有因由。会相归性非无所以。性相无碍都是一心。迷之即触面向墙。悟之即万法临镜。若空寻文句。或信胸襟。于此一心性相如何了会。九悟修顿渐似反而符者。谓诸经论及诸禅门。或云先因渐修功成。豁然顿悟。或云先须顿悟方可渐修。或云由顿修故渐悟。或云悟修皆渐。或云皆顿。或云法无顿渐顿渐在机。如上等说。各有意义。言以反者。谓既悟即成佛本无烦恼名为顿者。即不应修断。何得复云渐修。渐修即是烦恼未尽。因行未圆。果德未满。何名为顿。顿即非渐。渐即非顿。故云相反。如下对会。即顿渐非唯不相乖。反而乃互相资也。十师资传授须识药病者。谓承上传授方便皆先开示本性。方令依性修禅。性不易悟多由执相。故欲显性先须破执。破执方便须凡圣俱泯功过齐祛。戒即无犯无持。禅即无定无乱。三十二相都是空花。三十七品皆为梦幻。意使心无所著。方可修禅。后学浅识。便但只执此言为究竟道。又以修习之门人多放逸。故复广说欣厌毁责贪恚赞叹勤俭调身调息粗细次第。后人闻此又迷本觉之用。便一向执相。唯根利志坚者。始终事师方得悟修之旨。其有性浮浅者。才闻一意即谓已足。仍恃小慧便为人师。未穷本末多成偏执。故顿渐门下相见如仇仇。南北宗中相敌如楚汉。洗足之诲。摸象之喻。验于此矣。今之所述。岂欲别为一本集而会之。务在伊圆三点。三点各别既不成伊。三宗若乖焉能作佛。故知欲识传授药病。须见三宗不乖。须解三种佛教(前叙有人难云。禅师何得讲说。余今总以此十意答也。故初已叙西域祖师皆弘经论耳也)
