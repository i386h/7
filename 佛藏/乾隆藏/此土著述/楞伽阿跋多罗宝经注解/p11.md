<!-- { "loadSidebar": true } -->
　　大慧。彼因者。有六种。谓当有因。相续因。相因。作因。显示因。待因。当有因者。作因已内外法生。相续因者。作攀缘已。内外法生阴种子等。相因者。作无间相相续生。作因者。作增上事如转轮王。显示因者。妄想事生已相现。作所作如灯照色等。待因者。灭时作相续断不妄想性生　当有因者。谓所作因乃根尘所生法。是现在因。能招当来之果也。相续因者谓攀缘根尘成善恶业。续生后阴种子。果复为因也。相因者。谓作无间断善恶业相。因果相续不断也。作因者。谓于因上作因。如转轮王已获胜报更作胜因。名增上也。显示因者。谓凡妄想事生必有因。能作所作境相。加灯照物。显然可见也。待因者。谓妄想灭时还作作时还灭。若相续念断则不妄想性生。以妄待不妄。是为待因也。
　　大慧。彼自妄想相愚夫。不渐次生不俱生。所以者何。若复俱生者。作所作无分别。不得因相故。若渐次生者。不得相我。故渐次生不生如不生子无父名　此言六因所生之法非二种生相。但是凡夫妄想之所分别。故言不渐次生不俱生也。所以者何下。征结不生所以。若一切法顿生者。则能作之因所作之法。无有分别。求其因相不可得也。若一切法渐生者。求其体相亦不可得。故喻云如不生子安有父名。
　　大慧渐次生相续方便不然。但妄想耳。因攀缘次第增上缘等生所生故。大慧。渐次生不生。妄想自性计着相故。渐次俱不生。自心现受用故。自相共相外性非性。大慧。渐次俱不生。除自心现不觉妄想故相生。是故因缘作事方便相。当离渐次俱见　渐次相续方便求其生相既不可得。故曰不然。但妄谓生耳。言因攀缘等者。谓四缘也。心缘尘境曰攀缘。亦名因缘也。心数法次第而生。曰次第缘也。诸法生时。随心所现不生障碍。曰增上缘也。心托缘生。如心识之生眼识。曰缘缘也。言等者。等于缘缘也。言生所生者。谓妄想从此四缘而生。于中求之亦不可得。故云渐次生不生。盖此四缘亦是妄计。故渐与顿皆不生也。但自心现受用故。然于外性自相共相。推求亦无自性故也。惟除愚夫自生妄想。故戒云。当离渐次俱见。
　　尔时世尊欲重宣此义而说偈言。
　　一切都无生　　亦非因缘灭
　　于彼生灭中　　而起因缘想
　　非遮灭复生　　相续因缘起
　　唯为断凡愚　　痴惑妄想缘
　　有无缘起法　　是悉无有生
　　习气所迷转　　从是三有现
　　一切都无生者。言一切法渐次与顿俱不生也。既云不生岂有灭乎。但以本迷而起生灭之想耳。非遮灭复生者。佛之所以说无生灭者。非谓实无生灭缘起。为断凡愚妄计。作如是说。若究其本性。何生何灭。但无始习惑迷转。遂有三界生灭。三有者。即三界也。
　　真实无生缘　　亦复无有灭
　　观一切有为　　犹如虚空华
　　摄受及所摄　　舍离惑乱见
　　非已生当生　　亦复无因缘
　　一切无所有　　斯皆是言说
　　犹如虚空华者。言众生于真如实理中。起生灭见。如病眼见华耳。摄受及所摄者。乃谓能取所取。于此根尘境界。不见有无惑乱等相。则已生当生一切无有。乃假名言说耳。
　　尔时大慧菩萨摩诃萨复白佛言。世尊。惟愿为说言说妄想相心经。世尊。我及余菩萨摩诃萨若善知言说妄想相心经。则能通达言说所说二种义。疾得阿耨多罗三藐三菩提。以言说所说二种。趣净一切众生　上云一切无所有。斯皆是言说。然凡愚多于言说起诸妄想。不能会理故。大慧。发如是问。言心经者。即此经所说名相妄想。显示第一义心。二种义者。入楞伽云。通达能说所说义。疾得无上菩提。令一切众生于二义中。亦得清净也。
　　佛告大慧。谛听谛听。善思念之。当为汝说。大慧。白佛言。善哉。世尊。唯然受教。佛告大慧。有四种言说妄想相。谓相言说。梦言说。过妄想计着言说。无始妄想言说。相言说者。从自妄想色相计着生。梦言说者。先所经境界随忆念生从觉已境界无性生。过妄想计着言说者。先怨所作业随忆念生。无始妄想言说者。无始虚伪计着过自种习气生。是名四种言说妄想相　真实理上离言说相一尚叵得。岂有四哉。如来说此四者。以言遣言。虽说第一义心亦当离着。况此四种皆说众生妄想也。相言说者。谓从自心所现妄想色相分别自相共相而生也。梦言说者。谓忆念所历境界。形于梦寐而有言说。然觉已无实境界故云无性也。过妄想计着言说者。谓昔有怨仇曾害于我。后时忆念而生愤恨之言也。无始妄想言说者。谓从无始戏论妄执习气所生也。若能离此四种妄想言说。则显一实妙理矣。
　　尔时大慧菩萨摩诃萨复以此义劝请世尊。惟愿更说言说妄想所现境界。世尊。何处何故云何。何因众生妄想言说生　此问言说所起之处也。
　　佛告大慧。头胸喉鼻唇舌龂齿和合出音声。大慧白佛言。世尊。言说妄想。为异为不异。佛告大慧。言说妄想。非异非不异。所以者何。谓彼因生相故。大慧。若言说妄想异者。妄想不应是因。若不异者。语不显义而有显示。是故非异非不异　头等七处。息风所依和合出声而成言说。既依众缘而生则声为妄矣。故有第二异不异问。佛答非异非不异者。但以分别为因起言说耳。又告。异则妄想不应是因。不异则言说不应显义。云何而有言说显示。故曰非异非不异也。
　　大慧复白佛言。世尊。为言说即是第一义。为所说者。是第一义。佛告大慧。非言说是第一义。亦非所说是第一义。所以者何。谓第一义圣乐。言说所入是第一义。非言说是第一义。第一义者。圣智自觉所得。非言说妄想觉境界。是故言说妄想。不显示第一义。言说者。生灭动摇展转因缘起。若展转因缘起者。彼不显示第一义。大慧自他相无性故。言说相。不显示第一义。复次大慧。随入自心现量故。种种相外性非性。言说妄想不显示第一义。是故大慧。当离言说诸妄想相　言说者。能诠之教也。所说者。所诠之理也。问意谓此二者。孰为第一义耶。佛答能说所说皆非第一义者。虽所诠是理而非自得之妙。似是而非。惟圣乐处因言而入。非言说即是也。然圣智乐处。是自得之妙。故云非言说妄想觉境界言说不能显示第一义者有三。一者言说出于生灭动摇。展转缘起无常故。二者言说问答。有自他相故。三者言说妄想不了惟心诸相无故。乃戒云。当离言说诸妄想相。
　　尔时世尊欲重宣此义而说偈言。
　　诸性无自性　　亦复无言说
　　甚深空空义　　愚夫不能了
　　一切性自性　　言说法如影
　　自觉圣智子　　实际我所说
　　诸性无自性者。离心缘相也。亦复无言说者。离言说相也。既绝言思。是为第一义空。愚夫昧此则堕诸有一切性自性等。谓一切法有自性则有言说。然皆不实如影。惟圣智所证实际是我所说也。
　　尔时大慧菩萨摩诃萨。复白佛言。世尊。惟愿为说离一异俱不俱有无非有非无常无常一切外道所不行自觉圣智所行离妄想自相共相入于第一真实之义。诸地相续渐次上上增进清净之相。随入如来地相无开发本愿。譬如众色摩尼境界无边相行自心现趣部分之相一切诸法。我及余菩萨摩诃萨。离如是等妄想自性自共相见。疾得阿耨多罗三藐三菩提。令一切众生一切安乐具足充满　夫离四见绝百非。乃菩萨入道之初门故。举以为问。先列四句相。自一异至无常四句有三。初一异四句者。合云一异亦异亦不异非异非不异。俱即亦异亦不异。不俱即非异非不异也。有无四句者。合云有无亦有亦无非有非无也。常等四句。合云常无常亦常亦无常非常非无常也。经文从略不具列也。此三四句各有宗计。一切外道正坐此见。言不行者不能离也。惟圣智由能离四句故。不见有自共相。可登第一义真实之地渐历诸地至于佛地。无开发等者。入楞伽云。以无功用本愿力故。盖自行既满。复以本愿普入佛刹化诸众生。如如意珠所现境界无不具显。无边相行者。相谓地相。行即所修之行。虽则无边皆惟心现。一切诸法差别之相。部分即差别也。我及下结请令满自他愿行也。
　　佛告大慧。善哉善哉。汝能问我如是之义。多所安乐多所饶益。哀愍一切诸天世人。佛告大慧。谛听谛听善思念之。吾当为汝分别解说。大慧白佛言。善哉世尊唯然受教。佛告大慧。不知心量愚痴凡夫。取内外性。依于一异俱不俱有无非有非无常无常自性习因。计着妄想　答中。初总约法说有二。一者不知自心现量。于阴身内见有外法。计内外性。于同相起一见。于别相起异见。依此两间而起俱见。离此两间起不俱见。有无常无常皆若是也。二者自性习因。由宿习所熏。而起邪计妄见。下文凡十二喻。各有法有喻有合。不无同异。随文别点。
　　譬如群鹿为渴所逼。见春时焰而作水想。迷乱驰趣不知非水。如是愚夫无始虚伪妄想所熏习。三毒烧心乐色境界。见生住灭取内外性。堕于一异俱不俱有无非有非无常无常想。妄见摄受　鹿逐时焰不知非水。愚夫乐欲不知乐是苦因。言妄想熏习。即自性习因义也。取内外性等。正谓起见也。
　　如揵闼婆城凡愚无智而起城想。无始习气计着相现。彼非有城非无城。如是外道无始虚伪习气计着。依于一异俱不俱有无非有非无常无常见。不能了知自心现量　揵闼婆本无城种。无智之人妄习所熏而作城想。此喻外道不达自心所现起一异等见也。
　　譬如有人梦见男女象马车步城邑园林山河浴池种种庄严自身入中。觉已忆念。大慧。于意云何。如是士夫于前所梦。忆念不舍为黠慧不。大慧白佛言。不也世尊。佛告大慧。如是凡夫恶见所噬。外道智慧不知如梦自心现性。依于一异俱不俱有无非有非无常无常见　梦所见境本非实事。而乃忆念不舍。非碍而何。此喻外道邪计不了唯心起诸见也。
　　譬如画像不高不下。而彼凡愚作高下想。如是未来外道。恶见习气充满。依于一异俱不俱有无非有非无常无常见。自坏坏他。余离有无无生之论。亦说言无。谤因果见拔善根本坏清净因。胜求者当远离去。作如是说。彼堕自他俱见有无妄想已。堕建立诽谤。以是恶见当堕地狱　此画像喻。况外道恶习起见自坏坏他。言余离有无无生论者。指正教也。正教无生之论离有无见。而彼反将此同为己见。亦说言无。胜求谓求胜法者。当离此见。彼外道以邪见故。当堕恶趣可不惧乎。
