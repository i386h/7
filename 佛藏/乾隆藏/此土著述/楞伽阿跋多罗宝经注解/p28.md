<!-- { "loadSidebar": true } -->
　　大慧。性无性无常者。谓四大及所造自相坏。四大自性不可得不生　性无性者。谓四大之性皆无自性。能造及所造相皆归变坏。故曰无常。四大自性下。是破彼计。意谓大种自性本来不生。不生尚无。何生可灭言无常耶。
　　彼不生无常者。非常无常。一切法有无不生。分析乃至微尘不可见。是不生义。非生是名不生无常相。若不觉此者。堕一切外道生无常义　先出正义而后斥非。言非常等者。佛谓常与无常一切有无。诸相对法体本不生。乃至分析至于微尘亦无所见。以是义故说名无生。此为如来所说不生无常之相。若不了此义则堕外道所计生无常义。以外道不达无生之旨。虽说无生实为有生。故斥云生无常也。
　　大慧。性无常者。是自心妄想。非常无常性。所以者何。谓无常自性不坏。大慧。此是一切性无性无常事。除无常无有能令一切法性无性者。如杖瓦石破坏诸物　言自心妄想等者。谓彼于非常非无常中。自生分别以为无常。能坏诸法而自性不坏。此即是前性无性无常之事。意谓事可坏而性不可坏。世间诸法有坏者。因无常故。无常遍于诸法之中。如杖瓦石能破坏诸物而自体不坏也。
　　现见各各不异。是性无常事。非作所作有差别。此是无常此是事。作所作无异者。一切性常无因性。大慧。一切性无性有因。非凡愚所知　此破外计。佛谓现前所见诸法。与无常无异。安有性与事不同耶。故云非作所作有差别故。知无常即事。事即无常。此能所不异应是常义。无因性者。入楞伽云。不见有因。言无常无破坏诸法之因。一切性下。佛言诸法灭坏实亦有因。但此意微隐。非凡愚之所能了。
　　非因不相似事生。若生者。一切性悉皆无常。是不相似事。作所作无有别异。而悉见有异。若性无常者。堕作因性相。若堕者。一切性不究竟。一切性作因相堕者。自无常应无常。无常无常故。一切性不无常应是常　非因不相似事生等者。谓无常若非有因。则无差别事生。若其生矣。一切法则与之偕生悉皆无常。岂非差别事。以验无常之有因必矣。如彼所计。则此法彼法能作所作应无差别。而现见差别之异。云何妄计无因生差别法耶。若性无常等者。凡言性必究竟无作。无作则常。既云无常。则堕于有作诸法。非究竟义。以是为因。则堕作因性相。失本性义。言自无常应无常者。谓能作之性若是无常。应同所作之法皆是无常。自性既是无常。则所作无常之法反应是常。一切性即一切法也。
　　若无常入一切性者。应堕三世。彼过去色与坏俱。未来不生色不生故。现在色与坏相俱。色者四大积集差别。四大及造色自性不坏。离异不异故。一切外道一切四大不坏。一切三有四大及造色。在所知有生灭。离四大造色。一切外道。于何所思惟性无常。四大不生自性相不坏故　若无常性遍诸法中。乃属三世变迁。过去色已坏。未来色未生。现在色俱坏。色即四大差别之色。能造四大及所造色。其性不坏离异不异。此一切外道。谓四大体性不坏如此。一切三有下。入楞伽云。三有之中。能造所造莫不皆是生住灭相。岂更别有无常之性。能生于物而不灭耶。此如来结斥外道之过。
　　离始造无常者非四大。复有异四大。各各异相。自相故非差别可得。彼无差别。斯等不更造二方便不作当知是无常　入楞伽云。始造即舍无常者。非大种互造大种。以各别故非自相造。以无异故非复共造。以乖离故。当知是非始造无常。二方便谓同异更造之方便也。
　　彼形处坏无常者。谓四大及造色不坏至竟不坏。大慧。竟者分析乃至微尘观察坏四大及造色形处异见长短不可得。非四大。四大不坏形处坏现。堕在数论　形处即形状。乃四大造色不坏者。外道计此能造所造至竟不坏。至竟犹极也。尽也。谓分析造色至于微尘犹不可坏。但观察灭坏形状长短等见。不坏能造所造色体。此乃俗数言语。故云堕在数论也。
　　色即无常者。谓色即是无常。彼则形处无常非四大。若四大无常者。非俗数言说。世俗言说非性者。则堕世论。见一切性但有言说不见自相生　色即无常。谓此即是形处无常。非四大。谓非四大种性。若是大种亦无常者。于俗数言说有违有堕。违则非俗堕则乖真。进退俱失皆非正论。又言世俗言说非性者。是结前过。世论即彼外道卢伽耶见。以彼妄见诸法。但有言说无自性相也。
　　转变无常者。谓色异性现。非四大。如金作庄严具转变现。非金性坏。但庄严具处所坏。如是余性转变等亦如是　色异性现者。色即四大所造之色。谓色体变异故。无常性现。以现处为坏。非四大种坏。如金作具。具有变坏而金性不改。言无常事坏性不坏。亦如是也。
　　如是等种种外道无常见妄想。火烧四大时自相不烧。各各自相相坏者。四大造色应断　此总结斥外道七种无常。凡彼诸见皆约四大为言。既非正见故云妄想。入楞伽云。彼作是说。火不能烧诸大自相。但各分散。若能烧者能造所造则皆断灭。谓四大种不坏是常见。四大分散是断见。彼种种妄计。不出此二见也。
　　大慧。我法起。非常非无常。所以者何。谓外性不决定。故唯说三有微心。不说种种相有生有灭。四大合会差别。四大及造色故。妄想二种事摄所摄。知二种妄想。离外性无性二种见　此如来的示正教。对外拣异。言我说诸法起。于非常非无常。而能常能无常。即全体岂用。外道昧此。堕于有无二见。如上所示。今对邪显正故。曰非常非无常。所以下征释。以外法不决定有故。但说三界诸法唯心所现言微心者。现前刹那妄心。或谓微妙心者非也。既了诸法唯心。则心外无法。不同彼说诸相有生有灭。诸相者何。即四大合会差别之相。及四大能造所造之色。盖彼谓能造大种不坏。所造诸色有坏。佛说非常非无常则皆不生不灭也妄想二种事摄所摄者。入楞伽云。能取所取二种体性。一切皆从分别起。故能如实了知能取所取二种体性起于妄想。即知诸法唯心。离于有无二见。
　　觉自心现量妄想者。思想作行生。非不作行。离心性无性妄想。世间出世间。出世间上上一切法非常非无常。不觉自心现量。堕二边恶见相续。一切外道不觉自妄想。此凡夫无有根本。谓世间出世间出世间上上。从说妄想生。非凡愚所觉　此示能觉不觉之相。觉即能觉之智。自心现量下。皆所觉之境。众生无始昧于唯心非常非无常之体。起于妄想。今觉知妄想。由思想作行生。非不作行无非妄想。既了妄想。则离自心有无分别之见。离此见已。则世出世间出世间上上诸法。非常非无常之体。复本一如矣。其不觉者。堕于有无二边恶见相续。此外道所以常在妄想不知自心现量。言凡夫无有根本者。谓不知诸法所起根本。但谓世出世间诸法。生于言说妄想。然此三种之法。所有言语分别境界。非诸凡愚之所能知见也。
　　尔时世尊欲重宣此义。而说偈言。
　　远离于所造　　及与形处异
　　性与色无常　　外道愚妄想
　　诸性无有坏　　大大自性住
　　外道无常想　　没在种种见
　　彼诸外道等　　无若生若灭
　　大大性自常　　何谓无常想
　　一切唯心量　　二种心流转
　　摄受及所摄　　无有我我所
　　梵天为树根　　枝条普周遍
　　如是我所说　　唯是彼心量
　　初四句总颂离诸见诸性无有坏等。颂上总破诸见。谓彼虽妄想无常。而四大自性不坏。故曰大大自性住。又曰。彼诸外道等者。重示诸外道。谓彼所计本无生灭之实。四大性常固自若也。何得定谓作无常想乎。复从要而示之。曰一切唯心量等。入楞伽云。能取及所取。一切唯是心。二种从心现。无有我我所。外道计自在天初造众生为有情本。如树木而生枝叶周遍一切。佛言我所说外道如是计着。皆是彼妄想心量也。
　　尔时大慧菩萨。复白佛言。世尊。唯愿为说一切菩萨声闻缘觉灭正受次第相续。若善于灭正受次第相续相者。我及余菩萨。终不妄舍灭正受乐门。不堕一切声闻缘觉外道愚痴　灭正受者。正受即三昧。谓灭尽定也。此定三乘同入而位次浅深不同。善知此已。于大灭定不舍。于凡小正受不堕。问辞可见。
　　佛告大慧谛听谛听。善思念之。当为汝说。大慧白佛言。世尊。惟愿为说。佛告大慧。六地菩萨摩诃萨及声闻缘觉入灭正受。第七地菩萨摩诃萨念念正受。离一切性自性相正受。非声闻缘觉。诸声闻缘觉。堕有行觉摄所摄相灭正受。是故七地非念正受。得一切法无差别相。非分得种种相性。觉一切法善不善相正受。是故七地无善念正受。大慧。八地菩萨及声闻缘觉心意意识妄想相灭　答中位相进否多途。皆约通教三乘共行十地而说。凡有四义。初以六地七地对明浅深。则六地是三乘同入灭尽定。此位最浅故。菩萨所得之定未异二乘也。七地菩萨念念正受等者。念念则出入无间。离一切性自性相正受。则不取摄所摄一切相。故不同二乘堕有行觉。有行觉者。有为行也。必灭诸相然后得定。是故七地为非念正受。谓非彼住念之正受也。又曰。得一切法无差别相者。乃觉一切法性相无有差别。非分得者。非彼二乘于其定中分得诸相性也。善不善者。谓菩萨至七地。尚不住于善。况不善念乎。是为无善念正受。二约七地八地以辩异相。即是意识妄想相有灭未灭高下不同。至八地三乘妄想悉灭。异乎七地也。
　　初地乃至七地菩萨摩诃萨。观三界心意意识量。离我我所自妄想修。堕外性种种相。愚夫二种自心摄所摄。向无知不觉无始过恶虚伪习气所熏　次明三乘从初地至七地观三界诸法唯心意识。然虽同观而妄想有灭不灭得失之异。离我我所等得也。堕外性种种相等失也。二种自心者。谓外道堕于有无妄计能取所取。一向无知不觉无始过恶熏习也。
　　大慧。八地菩萨摩诃萨。声闻缘觉涅槃。菩萨者。三昧觉所持。是故三昧门乐不般涅槃。若不持者。如来地不满足。弃舍一切有为众生事故。佛种则应断。诸佛世尊为示如来不可思议无量功德。声闻缘觉三昧门得乐所牵故。作涅槃想　三明八地三乘同一涅槃而有住不住之异。菩萨者等。言菩萨以诸佛三昧觉力所加持故。为化众生。于三昧门不般涅槃。若不加持。则不能功行满足到于如来之地。是弃舍众生而不化度。亦断如来种性。是故诸佛为说不思议功德。劝进令其究竟。二乘自调自度。着三昧乐生涅槃想。所以失也。
