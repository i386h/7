<!-- { "loadSidebar": true } -->
　　(戊寅)　今依六年苦行三十成道之教也。有说。十二月八日出家。诸部说异。玄赞疏云。总会诸文而为二说。一云诸部说。十九出家三十成道。本起因缘经。亦十九岁。思惟无相三昧经。三十成道。智论。亦十九。不说成道时。佛住世实八十年。有会。十九出家。五年事仙人行乐行。六年行苦行。三十成道。智论用此。二云。亦有诸部及大乘说。二十九出家。三十五成道。增一中杂三阿含经出曜经和须密论。并说二十九。悲华经善见论说三十五成道。本起经云。三十五也。菩提流支引经偈云。八年作婴儿。七年作童子。四年学五明。十年受五欲。六年行苦行。三十五成道。四十五年中。教化诸众生。真谛及西域记并同此说。金光明经报恩经等。同说佛寿八十年也。甲子但七十九年。略释偈曰(言五明者。瑜伽释云○一者内明有二种。相一显示正因果相。二已作不失未作不得相○二者因明有二种相。一示摧伏他论胜利相。二示免脱他论胜利相○三者声明亦有二相。二示安立字界及能成立相。二示语工巧胜利相○四医方明有四种相。一示病体善巧相。二示病因善巧相。三示断已更生善巧相。四示断已不生善巧相○五者工巧明善诸世法○三端六义等。言三端者。一文笔。二武锋。三辨舌也。六义者一礼。长幼谦谨二乐风俗正变。三书。八体六书。四数。穷知稊壤。五射。能开弓弩。六御。善调象马。世尊在宫为太子时。性自仁贤。曰礼。通诸风俗。曰乐。六十四书悉晓。曰书。百二十数并穷。曰数。透九重铁鼓。曰射。掷塞门大象。曰御。余如经论广陈)
　　⊙(庚辰)　穆王满(昭王子)用造父为御。乘乎八骏。日行千里(具如周史)治五十五年(五十岁即位寿一百四年)作甫刑(王命甫侯吕级入为司寇。增轻减重。约五刑为三千。墨劓各一千。剕五百。宫三百。大辟二百。孝经甫刑是)傀儡(乃偃师之作始献于王也)化人(北山曰。王时西极有化人来。反山州移城邑。入水火贯金石。千变万化不可穷矣。王敬之若圣。筑中天台以居之。乃曼殊室利目连等示相也。然王未知是佛弟子)
　　⊙(癸未)　世尊示成道。苦行六年既满。沐于熙泥连河。受牧牛女之乳糜。纳吉祥之软草诣菩提树王坐金刚座上三十四心示成正觉。号天人师。具一切智。住世垂训四十九年。说法三时初中后善。以有空言破空有执。二边既离中道斯存。俾利钝机发修自行。故演而伸之。为八万四千之法藏也。博施济众因果张焉。断恶惩善圣凡别矣。群生自兹有仗也。
　　(甲申)　初入鹿苑度五比丘。度优楼频罗迦叶千人出家。
　　(乙酉)　佛象头山。为龙鬼说法等。
　　(丙戌)　佛度舍利弗目犍连二百五十人出家。
　　(丁亥)　须达长者布金。买只陀园。建寺奉佛。
　　(戊子)　佛在拘耶尼国。为婆陀和菩萨。说苦行般若等经。
　　(己丑)　佛在柳山。为纯真陀罗王等说法。
　　(庚寅)　佛在秽泽。为阿掘摩说法。及升忉利天。
　　⊙栴檀像始建。世尊成道八年上忉利天。为母说法。经九十日。优阗国王思慕如来。命大目连及毗首羯摩天化为匠人。诣天宫摹佛相好。以栴檀香木刻像供养。既而夏满下降中天。王及大臣及国人民同往迎佛。其像腾空向佛问讯。佛为摩顶受记曰。我灭度千年以后。汝往震旦广利人天。
　　(辛卯)　佛还摩竭国。为弗沙王说法等。
　　⊙(壬辰)　佛为弥勒说修行本起经。
　　(癸巳)　佛还迦毗罗国。为父王说法。普曜经载此。
　　(戊戌)　佛于欲色二界。说大集等经。
　　(己亥)　佛始说十六会八部般若等经。
　　(辛丑)　佛始检约徒众。创置戒律。
　　(丙午)　佛从弟阿难始出家。
　　(辛亥)　阿难请佛。度摩诃波阇波底比丘尼等出家。
　　(甲子辛未　二九)　佛说金光明并法华等经于灵山会上。是年世尊拈花示众。百万人天皆茫然。唯金色头陀破颜微笑。世尊曰。吾有正法眼藏涅槃妙心实相无相微妙法门。分付于汝。汝当护持。并敕阿难副贰传化。听吾偈曰。法本法无法。无法法亦法。今付无法时。法法何曾法。尔时世尊说此偈已。复告迦叶。吾将金缕僧伽黎传付于汝。转授补处慈氏。毋令断绝(拈花一事荆国王公对佛惠禅师泉万卷言。亲见于梵王问佛经中。具载。但此经多言国家帝王之事。藏之秘府。世故罕闻)
　　⊙(壬申)　二月十五日。世尊示涅槃。应世七十九年。化缘周毕。于拘尸罗国金沙跋提河间娑罗双树下。说涅槃经及遗教经已。安住常寂灭光。名大涅槃右胁而卧。于中夜寂然无声。阇维得舍利八斛四斗(涅槃经前后分具明)时有白虹一十二道南北贯通。连宵不灭。穆王问太史扈多曰。是何征也。对曰。西方有大圣人。灭度衰相现也。王曰。朕常患此。今既灭度。更何忧耶。西土诸王以香木阇维分身建塔。震旦计十九处。
　　(乙亥)　共王繄扈(穆王子)有圣德治十二年(王尝游于泾上。密康公从有三女奔。康公受之而不以献。王遂灭密)
　　(丁亥)　懿王囏(共王子)周室衰(诗人刺之迁都槐里。又迁废丘)治二十五年(齐五世。哀公荒淫王命烹之。作变风刺之)
　　⊙(壬子)　孝王辟方(共王弟懿王叔)王时外国有进二尺虎又进四角犀。治十五年。
　　⊙(丙辰)　第一祖摩诃迦叶。摩竭陀国人也。姓婆罗门。父饮泽。母香志。昔为锻金师。善明金性使其柔伏。付法传云。尝于久远劫中。毗婆尸佛入涅槃后。四众起塔。塔中像面上金色有少缺坏。时有贫女。将金珠往金师所。请饰佛面。既而因共发愿。愿我二人为无姻夫妻。由是因缘九十一劫身皆金色。后生梵天。天寿尽生中天摩竭陀国婆罗门家。名曰迦叶波。此云饮光胜尊。盖以金色为号也。繇是志求出家冀度诸有。佛言善来比丘。须发自除袈裟着体。常于众中称叹第一。复言。吾以清净法眼将付于汝。汝可流布无令断绝。涅槃经云。尔时世尊欲涅槃时。迦叶不在众会(嵩禅师正宗记评曰。昔涅槃会之初。如来告诸比丘曰。汝等不应作如是语。我今所有无上正法。悉已付嘱摩诃迦叶。是迦叶者。当为汝等作大依止。然正宗者圣人密相传授。不可必知其处与时也。以经酌之则法华先而涅槃后也。方说法华迦叶预焉。及涅槃而不在其会。吾谓付法之时其在二经之间耳。或谓。灵山拈花。又曰。付法于多子塔前。然此未见所出。吾虽稍取亦不敢果以为审也)佛告诸大弟子。迦叶来时。可令宣扬正法眼藏。尔时迦叶在耆阇崛山宾钵罗窟。睹胜光明。即入三昧以净天眼观见世尊于熙连河侧入般涅槃。乃告其徒曰。如来涅槃也。何其驶哉。即至双树间悲恋号泣。佛于金棺内现双足。尔时迦叶告诸比丘。佛已茶毗。金刚舍利非我等事。我等宜当结集法眼无令断绝。乃说偈曰。如来弟子且莫涅槃。得神通者当赴结集。于是得神通者悉集王舍耆阇崛山宾钵罗窟。时阿难为漏未尽。不得入会。后证阿罗汉果。由是得入。迦叶乃白众言。此阿难比丘。多闻总持有大智慧。常随如来梵行清净。所闻佛法如水传器无有遗余。佛所赞叹聪敏第一。宜可请彼集修多罗藏。大众默然。迦叶告阿难曰。汝今宜宣法眼。阿难闻语信受。观察众心而宣偈言。比丘诸眷属。离佛不庄严。犹如虚空中。众星之无月。说是偈已。礼众僧足升法座而说是言。如是我闻一时佛住某处说某经教。乃至人天等作礼奉行。时迦叶问诸比丘。阿难所言不错谬乎。皆曰。不异世尊所说。迦叶乃告阿难言。我今年不久留。今将正法付嘱于汝。汝善守护。听吾偈言。法法本来法。无法无非法。何于一法中。有法有不法。说是偈已。乃持僧伽黎。
　　(甲子丁卯　三十)　衣入鸡足山。俟慈氏下生。即周孝王五年丙辰岁也。
　　⊙秦非子(其先高阳之后。始女修大业大费佐舜为相。大廉孟戏中衍乃大廉玄孙。鸟身人言。为殷太武之御中潏飞廉恶来秦之先也。后至柏翳佐禹治水有功。舜赐姓嬴氏。后之非子。周孝王使主马。又大蕃息。封干秦。号曰秦嬴。至德公居雍城。秦州陇城县也。后穆公始[栗-木+(革　　月)]。至昭襄称王自非子下。秦侯公伯秦仲庄平文宣出武德宣城穆康共桓襄惠悼厉躁怀灵简惠出献孝惠文王武王昭王。三十二君。六百三十八年也)
　　夷王爕(懿王次子。周室陵迟。诸侯朝朔。下堂迎之。治十六年)
　　⊙(癸未)　厉王胡(夷王子。暴虐无道。国人叛之。袭杀于彘。通周召五十一年)
　　⊙(癸巳)　二祖阿难。王舍城人也。姓刹利帝。父斛饭王。实佛之从弟也。梵语阿难陀。此云庆喜。亦云欢喜。如来成道夜生。因为之名。多闻博达智慧无碍。世尊以为总持第一。尝所赞叹。加以夙世有大功德。受持法藏如水传器。佛乃命为侍者。后阿阇世王白言。仁者。如来迦叶尊胜二师皆已涅槃。而我多故悉不能睹。仁者。般涅槃时愿垂告别。阿难许之。后自念言。我身危脆犹如聚沫。况复衰老岂能长久。又念。阿阇世王与吾有约。乃诣王宫告之曰。吾欲入涅槃。故来辞耳。门者曰。王寝不可以闻。阿难曰。俟王觉时当为我说。时王梦中见一宝盖七宝严饰。千万亿众围绕瞻仰。俄而风雨暴至吹折其柄。珍宝璎珞悉坠于地。心甚惊异。既寤门者具白上事。王闻语已失声号恸哀感天地。即至毗舍离城。见阿难在恒河中流跏趺而坐。王乃作礼而说偈言。稽首三界尊。弃我而至此。暂凭悲愿力。且莫般涅槃。时毗舍离王亦在河侧。复说偈言。尊者一何速。而归寂灭场。头住须臾间。而受于供养。尔时阿难见二国王咸来劝请。乃说偈言。二王善严住。勿为苦悲恋。涅槃当我净。而无诸有故。阿难复念。我若偏向一国而般涅槃。诸国争竞。无有是处。应以平等度诸有情。遂于恒河中流将入寂灭。是时山河大地六种震动。雪山中五百仙人睹兹瑞应飞空而至。礼阿难足胡跪白言。我于长老当证佛法。愿垂大慈度脱我等。阿难默然受请。即变殑伽河。悉为金地。为其仙众说诸大法。阿难复念。先所度脱弟子应当来集。须臾五百罗汉从空而下。为诸仙人出家受具。其仙众中有二罗汉。一名商那和修。二名末田底迦。阿难知是法器乃告之曰。昔如来以大法眼传大迦叶。迦叶入定而传于我。我今将灭。用传于汝。汝受吾教。当听偈言。本来传有法传了言无法。各各须自悟。悟了无无法。阿难传法眼藏竟。踊身虚空作十八变。入风奋迅三昧。分身四分。一分奉忉利天。一分奉娑竭罗龙宫。一分奉毗舍离王。一分奉阿阇世王。各建宝塔而供养之。乃厉王十年癸巳岁也。
