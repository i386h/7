<!-- { "loadSidebar": true } -->
摩诃般若波罗蜜经三十卷


大乘般若部
摩诃般若波罗蜜经三十卷
姚秦三藏法师鸠摩罗什共僧叡译


摩诃般若波罗蜜经卷第一序品第一
　　如是我闻：一时，佛住王舍城耆阇崛山中，共摩诃比丘僧大数五千分，皆是阿罗汉，诸漏已尽，无复烦恼，心得好解脱，慧得好解脱，心调柔软，摩诃那伽，所作已办，弃担能担，逮得己利，尽诸有结，以正智得解脱，唯阿难在学地得须陀洹。复有五百比丘尼、优婆塞、优婆夷等，皆得圣谛。复有菩萨摩诃萨，皆得陀罗尼及诸三昧，行空、无相、无作，已得等忍，得无碍陀罗尼，悉是五通，言必信受，无复懈怠，已舍利养、名闻，说法无所希望，度深法忍，得无畏力，过诸魔事，一切业障悉得解脱，巧说因缘法，从阿僧祇劫以来发大誓愿，颜色和悦，常先问讯，所语不粗，于大众中而无所畏，无数亿劫说法巧出，解了诸法如幻、如焰、如水中月、如虚空、如响、如乾闼婆城、如梦、如影、如镜中像、如化，得无碍、无所畏，悉知众生心行所趣，以微妙慧而度脱之，意无挂碍，大忍成就，如实巧度，愿受无量诸佛国土，念无量国土，诸佛三昧常现在前，能请无量诸佛，能断种种见、缠及诸烦恼，游戏出生百千三昧。诸菩萨如是等种种无量功德成就，其名曰：颰陀婆罗菩萨、罽那伽罗菩萨、导师菩萨、那罗达菩萨、星得菩萨、水天菩萨、主天菩萨、大意菩萨、益意菩萨、增意菩萨、不虚见菩萨、善进菩萨、势胜菩萨、常勤菩萨、不舍精进菩萨、日藏菩萨、不缺意菩萨、观世音菩萨、文殊师利菩萨、执宝印菩萨、常举手菩萨、弥勒菩萨，如是等无量百千万亿那由他诸菩萨摩诃萨一切菩萨，皆是补处绍尊位者。
　　尔时，世尊自敷师子座，结跏趺坐，直身系念在前，入三昧王三昧，一切三昧悉入其中。
　　是时，世尊从三昧安详而起，以天眼观视世界，举身微笑，从足下千辐相轮中，放六百万亿光明，足十指、两踝、两[跳-兆+尃]、两膝、两髀、腰脊、腹胁、背脐、心胸德字、肩臂、手十指、项、口四十齿、鼻两孔、两眼、两耳、白毫相、肉髻，各各放六百万亿光明。从是诸光出大光明，遍照三千大千国土，从三千大千国土遍照东方如恒河沙等诸佛国土，南西北方、四维、上下亦复如是。若有众生遇斯光者，必得阿耨多罗三藐三菩提。光明出过东方如恒河沙等诸佛国土，南西北方、四维、上下亦复如是。
　　尔时，世尊举身毛孔，皆亦微笑而放诸光，遍照三千大千国土，复至十方如恒河沙等诸佛国土。若有众生遇斯光者，必得阿耨多罗三藐三菩提。
　　尔时，世尊以常光明，遍照三千大千国土，亦至东方如恒河沙等诸佛国土，乃至十方亦复如是。若有众生遇斯光者，必得阿耨多罗三藐三菩提。
　　尔时，世尊出广长舌相，遍覆三千大千国土熙怡微笑，从其舌根放无量千万亿光。是一一光化成千叶金色宝华，是诸华上皆有化佛，结跏趺坐，说六波罗蜜，众生闻者必得阿耨多罗三藐三菩提。复至十方如恒河沙等诸佛国土，皆亦如是。
　　尔时，世尊故在师子座入师子游戏三昧，以神通力感动三千大千国土，六种震动——东踊西没、西踊东没、南踊北没、北踊南没、边踊中没、中踊边没，地皆柔软，令众生和悦。是三千大千国土中，地狱、饿鬼、畜生及八难处，即时解脱得生天上——从四天王天处乃至他化自在天处。是诸天人自识宿命，皆大欢喜来诣佛所，头面礼佛足却住一面。如是十方如恒河沙等国土地，皆六种震动，一切地狱、饿鬼、畜生及八难处即时解脱，得生天上齐第六天。
　　尔时，三千大千国土众生，盲者得视，聋者得听，哑者能言，狂者得正，乱者得定，裸者得衣，饥渴者得饱满，病者得愈，形残者得具足，一切众生皆得等心相视，如父如母、如兄如弟、如姊如妹，亦如亲族及善知识。是时，众生等行十善业道，净修梵行，无诸瑕秽，恬然快乐，譬如比丘入第三禅；皆得好慧，持戒自守，不娆众生。
　　尔时，世尊在师子座上坐，于三千大千国土中其德特尊，光明色像威德巍巍，遍至十方如恒河沙等诸佛国土；譬如须弥山王，光色殊特，众山无能及者。尔时，世尊以常身示此三千大千国土一切众生。
　　是时，首陀会天、梵众天、他化自在天、化乐天、兜率陀天、夜摩天、三十三天、四天王天，及三千大千国土人与非人，以诸天华、天璎珞、天泽香、天末香、天青莲华、赤莲华、白莲华、红莲华、天树叶香，持诣佛所。是诸天华乃至天树叶香，以散佛上。所散宝华，于此三千大千国土上，在虚空中化成大台。是华台边垂诸璎珞，杂色华盖五色缤纷，是诸华盖、璎珞遍满三千大千世界。以是华盖、璎珞严饰故，此三千大千国土皆作金色，及十方如恒河沙等诸佛国土皆亦如是。
　　尔时，三千大千国土及十方众生，各各自念：“佛独为我说法，不为余人。”
　　尔时，世尊在师子座，熙怡微笑，光从口出，遍照三千大千国土。以此光故，此间三千大千国土中众生，皆见东方如恒河沙等诸佛及僧；彼间如恒河沙等国土中众生，亦见此间三千大千国土中释迦牟尼佛及诸大众；南西北方、四维、上下亦复如是。
　　是时，东方过如恒河沙等诸佛国土，其国最在边，国名多宝，佛号宝积，今现在为诸菩萨摩诃萨说般若波罗蜜。彼国有菩萨名曰普明，见大光明，见地大动，又见佛身，到宝积佛所白佛言：“世尊，今何因缘，有此光明照于世间，地大震动，又见佛身？”
　　宝积佛报普明言：“善男子，西方度如恒河沙等国，有世界名娑婆，佛号释迦牟尼，今现在欲为诸菩萨摩诃萨说般若波罗蜜，是其神力。”
　　是时，普明菩萨白宝积佛言：“世尊，我今当往见释迦牟尼佛，礼拜供养；及见彼诸菩萨摩诃萨绍尊位者，皆得陀罗尼及诸三昧，于诸三昧而得自在。”佛告普明：“欲往随意，宜知是时。”
　　尔时，宝积佛以千叶金色莲华，与普明菩萨而告之曰：“善男子，汝以此华散释迦牟尼佛上。生彼娑婆国中诸菩萨难胜难及，汝当一心以游彼国！”
　　尔时，普明菩萨从宝积佛受千叶金色光明莲华，与无数出家、在家菩萨，及诸童男、童女，俱共发引，皆供养、恭敬、尊重、赞叹东方诸佛，持诸华香、璎珞、泽香、末香、涂香、衣服、幢盖，向释迦牟尼佛所。到已，头面礼佛足，一面立，白佛言：“世尊，宝积如来致问世尊：少恼少患，起居轻利，气力安乐不？”又以此千叶金色莲华供养世尊。
　　尔时，释迦牟尼佛受是千叶金色莲华，以散东方如恒河沙等诸国土中。佛所散宝华满东方如恒河沙等诸佛国土，一一华上皆有菩萨，结跏趺坐，说六波罗蜜。闻此法者，必至阿耨多罗三藐三菩提。诸出家、在家菩萨，及诸童男、童女，头面礼释迦牟尼佛足，各以供养具供养恭敬、尊重赞叹释迦牟尼佛。是诸出家、在家菩萨，及诸童男、童女，各各以善根福德力故，得供养释迦牟尼佛多陀阿伽度阿罗诃三藐三佛陀。
　　南方度如恒河沙等诸佛国土，其国最在边，国名离一切忧，佛号无忧德，菩萨名离忧。
　　西方度如恒河沙等诸佛国土，其国最在边，国名灭恶，佛号宝山，菩萨名仪意。
　　北方度如恒河沙等诸佛国土，其国最在边，国名胜，佛号胜王，菩萨名德胜。
　　下方度如恒河沙等诸佛国土，其国最在边，国名善，佛号善德，菩萨名华上。
　　上方度如恒河沙等诸佛国土，其国最在边，国名喜，佛号喜德，菩萨名德喜。
　　——如是一切皆如东方。
　　尔时，是三千大千国土，皆成为宝华遍覆其地，悬缯幡盖，香树华树皆悉庄严，譬如华积世界普华佛国，妙德菩萨、善住意菩萨及余大威神诸菩萨皆在彼住。
　　尔时，佛知一切世界，若天世界、若魔世界、若梵世界，若沙门、婆罗门及天，若乾闼婆、人、阿修罗等，及诸菩萨摩诃萨绍尊位者，一切皆集。
　　佛知众会已集，佛告舍利弗：“菩萨摩诃萨欲以一切种智知一切法，当习行般若波罗蜜。”
　　舍利弗白佛言：“世尊，菩萨摩诃萨云何欲以一切种智知一切法，当习行般若波罗蜜？”
　　佛告舍利弗：“菩萨摩诃萨以不住法住般若波罗蜜中，以无所舍法应具足檀那波罗蜜，施者、受者及财物不可得故；罪、不罪不可得故，应具足尸罗波罗蜜；心不动故，应具足羼提波罗蜜；身心精进不懈怠故，应具足毗梨耶波罗蜜；不乱不味故，应具足禅那波罗蜜；于一切法不著故，应具足般若波罗蜜。菩萨摩诃萨以不住法住般若波罗蜜中，不生故应具足四念处、四正勤、四如意足、五根、五力、七觉分、八圣道分，空三昧、无相三昧、无作三昧，四禅、四无量心、四无色定、八背舍、八胜处、九次第定、十一切处，九相——胀相、坏相、血涂相、脓烂相、青相、啖相、散相、骨相、烧相，念佛、念法、念僧、念戒、念舍、念天、念入出息、念死，十想——无常想、苦想、无我想、食不净想、一切世间不可乐想、死想、不净想、断想、离欲想、尽想，十一智——法智、比智、他心智、世智、苦智、集智、灭智、道智、尽智、无生智、如实智，三三昧——有觉有观三昧、无觉有观三昧、无觉无观三昧，三根——未知欲知根、知根、知已根。
　　“舍利弗，菩萨摩诃萨欲遍知佛十力、四无所畏、四无碍智、十八不共法大慈大悲，当习行般若波罗蜜。菩萨摩诃萨欲具足道慧，当习行般若波罗蜜。菩萨摩诃萨欲以道慧具足道种慧，当习行般若波罗蜜；欲以道种慧具足一切智，当习行般若波罗蜜；欲以一切智具足一切种智，当习行般若波罗蜜；欲以一切种智断烦恼习，当习行般若波罗蜜。舍利弗，菩萨摩诃萨应如是学般若波罗蜜。
