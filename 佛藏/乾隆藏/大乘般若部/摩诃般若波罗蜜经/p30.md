<!-- { "loadSidebar": true } -->
　　“复次，憍尸迦，三千大千世界中诸四天王天、诸释提桓因、诸梵天王乃至阿迦尼吒天，常守护是善男子、善女人能闻受持般若波罗蜜供养、读诵、为他说、正忆念般若波罗蜜者，十方现在诸佛亦共拥护是善男子、善女人能闻受持、供养、读诵、为他说、正忆念般若波罗蜜者。是善男子、善女人不善法灭，善法转增——所谓檀那波罗蜜转增，以无所得故；乃至般若波罗蜜转增，以无所得故；内空转增，乃至无法有法空转增，以无所得故；四念处乃至十八不共法转增，以无所得故；诸三昧门、诸陀罗尼门、一切智、一切种智转增，以无所得故。是善男子、善女人所说人皆信受，亲友坚固，不说无益之语，不为瞋恚所覆，不为憍慢、悭贪、嫉妒所覆；是人自不杀生，教人不杀生，赞叹不杀生法，亦欢喜赞叹不杀生者；自远离不与取，亦教人远离不与取，赞远离不与取法，亦欢喜赞叹远离不与取者；自不邪淫，教人不邪淫，赞不邪淫法，亦欢喜赞叹不邪淫者；自不妄语，教人不妄语，赞不妄语法，亦欢喜赞叹不妄语者，两舌、恶口、无利益语亦如是；自不贪，教人不贪，赞不贪法，亦欢喜赞叹不贪者，不瞋恼、不邪见亦如是；自行檀那波罗蜜，教人行檀那波罗蜜，赞檀那波罗蜜法，亦欢喜赞叹行檀那波罗蜜者；自行尸罗波罗蜜，教人行尸罗波罗蜜，赞尸罗波罗蜜法，亦欢喜赞叹行尸罗波罗蜜者；自行羼提波罗蜜，教人行羼提波罗蜜，赞羼提波罗蜜法，亦欢喜赞叹行羼提波罗蜜者；自行毗梨耶波罗蜜，教人行毗梨耶波罗蜜，赞毗梨耶波罗蜜法，亦欢喜赞叹行毗梨耶波罗蜜者；自行禅那波罗蜜，教人行禅那波罗蜜，赞禅那波罗蜜法，亦欢喜赞叹行禅那波罗蜜者；自行般若波罗蜜，教人行般若波罗蜜，赞般若波罗蜜法，亦欢喜赞叹行般若波罗蜜者；自修内空，教人修内空，赞内空法，亦欢喜赞叹修内空者；乃至自修无法有法空，教人修无法有法空，赞无法有法空法，亦欢喜赞叹修无法有法空者；自入一切三昧中，教人入一切三昧中，赞一切三昧法，亦欢喜赞叹行一切三昧者；自得陀罗尼，教人得陀罗尼，赞陀罗尼法，亦欢喜赞叹得陀罗尼者；自入初禅，教人入初禅，赞初禅法，亦欢喜赞叹入初禅者，二禅、三禅、四禅亦如是；自入慈心中，教人入慈心，赞慈心法，亦欢喜赞叹入慈心者，悲喜舍心亦如是；自入无边空处，教人入无边空处，赞无边空处法，亦欢喜赞叹入无边空处者，无边识处、无所有处、非有想非无想处亦如是；自修四念处，教人修四念处，赞四念处法，亦欢喜赞叹修四念处者，四正勤、四如意足、五根、五力、七觉分、八圣道分亦如是；自修空、无相、无作三昧，教人修空、无相、无作三昧，赞空、无相、无作三昧法，亦欢喜赞叹修空、无相、无作三昧者；自入八背舍，教人入八背舍，赞八背舍法，亦欢喜赞叹入八背舍者；自入九次第定，教人入九次第定，赞九次第定法，亦欢喜赞叹入九次第定者，自修佛十力、四无所畏、四无碍智、大慈大悲、十八不共法亦如是；自行无谬错法，自行常舍法，教人行无谬错法、常舍法，赞无错谬法、常舍法，亦欢喜赞叹行无错谬法、常舍法者；自得一切种智，教人得一切种智，赞一切种智法，亦欢喜赞叹得一切种智者。是菩萨摩诃萨行六波罗蜜时，所有布施与众生共已回向阿耨多罗三藐三菩提，以无所得故；所有持戒、忍辱、精进、禅定、智慧与众生共已回向阿耨多罗三藐三菩提，以无所得故。是善男子、善女人，如是行六波罗蜜时，作是念：‘我若不布施，当生贫穷家，不能成就众生净佛国土，亦不能得一切种智。我若不持戒，当生三恶道中，尚不得人身，何况能成就众生净佛国土得一切种智？我若不修忍辱，则当诸根毁坏色不具足，不能得菩萨具足色身——众生见者必至阿耨多罗三藐三菩提，亦不能得以具足色身成就众生净佛国土得一切种智。我若懈怠，不能得菩萨道，亦不能得成就众生净佛国土得一切种智。我若乱心，不能得生诸禅定，不能以此禅定成就众生净佛国土得一切种智。我若无智，不能得方便智，以方便智过声闻、辟支佛地，成就众生净佛国土得一切种智。’是菩萨复如是思惟：‘我不应随悭贪故不具足檀那波罗蜜，不应随犯戒故不具足尸罗波罗蜜，不应随瞋恚故不具足羼提波罗蜜，不应随懈怠故不具足毗梨耶波罗蜜，不应随乱意故不具足禅那波罗蜜，不应随痴心故不具足般若波罗蜜。若不具足檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，我终不能成就一切种智。’如是善男子、善女人，是般若波罗蜜受持、亲近读诵、为他说、正忆念、亦不离萨婆若心，得是今世、后世功德。”
　　释提桓因白佛言：“世尊，希有是菩萨摩诃萨般若波罗蜜，为回向萨婆若心故，亦为不高心故。”
　　佛告释提桓因言：“憍尸迦，云何菩萨摩诃萨般若波罗蜜，为回向萨婆若心故，亦为不高心故？”
　　释提桓因白佛言：“世尊，菩萨摩诃萨，若行世间檀那波罗蜜，布施诸佛、辟支佛、声闻及诸贫穷、乞丐、行路人，是菩萨无方便故生高心；若行世间尸罗波罗蜜，言‘我行尸罗波罗蜜，我能具足尸罗波罗蜜’，无方便故生高心；言‘我行羼提波罗蜜、毗梨耶波罗蜜、禅那波罗蜜，我行般若波罗蜜，我修般若波罗蜜’，以是世间般若波罗蜜无方便故生高心。世尊，菩萨修世间四念处时自念言‘我修四念处，我具足四念处’，无方便力故生高心；‘我修四正勤、四如意足、五根、五力、七觉分、八圣道分’，自念言，‘我修空、无相、无作三昧，我修一切三昧门当得一切陀罗尼门，我修佛十力、四无所畏、十八不共法，我当成就众生，我当净佛国土，我当得一切种智’，著吾我无方便力故生高心。世尊，如是菩萨摩诃萨行世间善法，著吾我故生高心。
　　“世尊，若菩萨摩诃萨行出世间檀那波罗蜜，不得施者，不得受者，不得施物，如是菩萨摩诃萨行出世间檀那波罗蜜，为回向萨婆若故亦不生高心。行尸罗波罗蜜，尸罗不可得；行羼提波罗蜜，羼提不可得；行毗梨耶波罗蜜，毗梨耶不可得；行禅那波罗蜜，禅那不可得；行般若波罗蜜，般若不可得；修四念处，四念处不可得；乃至修十八不共法，十八不共法不可得；修大慈大悲，大慈大悲不可得；乃至修一切种智，一切种智不可得。世尊，如是菩萨摩诃萨般若波罗蜜，为回向萨婆若故，亦为不生高心故。”
摩诃般若波罗蜜经卷第十宝塔大明品第三十二
　　尔时，佛告释提桓因言：“若有善男子、善女人闻是深般若波罗蜜，受持、亲近、读诵、正忆念、不离萨婆若心，两阵战时，是善男子、善女人诵般若波罗蜜故，入军阵中，终不失命，刀箭不伤。何以故？是善男子、善女人长夜行六波罗蜜，自除淫欲刀箭，亦除他人淫欲刀箭；自除瞋恚刀箭，亦除他人瞋恚刀箭；自除愚痴刀箭，亦除他人愚痴刀箭；自除邪见刀箭，亦除他人邪见刀箭；自除缠垢刀箭，亦除他人缠垢刀箭；自除诸结使刀箭，亦除他人结使刀箭。憍尸迦，以是因缘，是善男子、善女人不为刀箭所伤。
　　“复次，憍尸迦，是善男子、善女人闻是深般若波罗蜜，受持、亲近、读诵、正忆念、不离萨婆若心，若以毒药熏，若以蛊道，若以火坑，若以深水，若欲刀杀，若与其毒，如是众恶皆不能伤。何以故？是般若波罗蜜是大明咒，是无上明咒。若善男子、善女人于是明咒中学，自不恼身，亦不恼他，亦不两恼。何以故？是善男子、善女人，不得我，不得众生，不得寿命，乃至知者、见者皆不可得，不得色、受、想、行、识，乃至一切种智亦不可得，以不得故，不自恼身，亦不恼他，亦不两恼。学是大明咒故，得阿耨多罗三藐三菩提，观一切众生心随意说法。何以故？过去诸佛学是大明咒得阿耨多罗三藐三菩提，当来诸佛学是大明咒当得阿耨多罗三藐三菩提，今现在诸佛学是大明咒得阿耨多罗三藐三菩提。
　　“复次，憍尸迦，般若波罗蜜若有但书写经卷于舍供养，不受不读，不诵不说，不正忆念，是处若人、若非人不能得其便。何以故？是般若波罗蜜为三千大千世界中诸四天王、诸天，乃至阿迦尼吒诸天子，及十方无量阿僧祇世界中诸四天王天，乃至阿迦尼吒诸天所守护故。是般若波罗蜜所止处，诸天皆来供养恭敬、尊重赞叹、礼拜已去。是善男子、善女人但书写般若波罗蜜于舍供养，不受不读，不诵不说，不正忆念，今世得如是功德。譬如若人、若畜生来入菩提树下诸边内外，设有人非人持恶意来，不能得其便。何以故？是处过去诸佛于中得阿耨多罗三藐三菩提，未来诸佛、现在诸佛亦于中得阿耨多罗三藐三菩提，得佛已施一切众生无恐无畏，令无量阿僧祇众生受天上人中福乐，亦令无量阿僧祇众生得须陀洹果，乃至得阿耨多罗三藐三菩提。以般若波罗蜜力故，是处得恭敬礼拜，华香、璎珞、捣香、泽香、幢盖、伎乐供养。”
　　释提桓因白佛言：“世尊，若善男子、善女人书写般若波罗蜜，华香、璎珞乃至伎乐供养；若有人佛般涅槃后，若供养舍利，若起塔供养恭敬、尊重赞叹，华香、璎珞乃至伎乐供养。是二何者得福多？”
　　佛告释提桓因：“我还问汝，随汝意答我。于汝意云何？如佛得一切种智，及得是身，从何道学得是一切种智得是身？”
　　释提桓因白佛言：“佛从般若波罗蜜中，学得一切种智及相好身。”
　　佛告释提桓因言：“如是，如是，憍尸迦，佛从般若波罗蜜中，学得一切种智。憍尸迦，不以相好身名为佛，得一切种智故名为佛。憍尸迦，是佛一切种智，从般若波罗蜜中生。以是故，憍尸迦，是佛身一切种智所依处，佛因是身得一切种智。善男子，当作是思惟，是身一切种智所依处，是故我涅槃后舍利当得供养。
