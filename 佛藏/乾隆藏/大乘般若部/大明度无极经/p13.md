<!-- { "loadSidebar": true } -->
　　“开士从化佛闻是教，其善忘身入见十方佛定，诸佛皆遥叹言：‘善哉！善哉！善士，我曹本求开士道时，用精进故获明度，成为一切智、三十二相、八十好、十种力、四无所畏、四事不护、十八不共，亦复得诸佛所叹。若寻佛迹，当则吾等作斯行者，开士功德若当具足得之。’
　　“普慈开士从定寤，作是念：‘诸佛本何所来？去何所？’作是惟已，便复哀恸念：‘佛教我至法来所，便从是去。’
　　“中道得一国，国名邪所乐。于城外园中，止宿自念：‘佛法宝难得闻，我当尽力供养于师。今我一身加复贫穷，无珍宝及香华供养于师。’作是念已，则入城街里自炫云：‘谁欲买我者？’
　　“是时，邪在城外戏，与万婇女共游戏。邪闻开士自炫声便念：‘开士自卖身，欲供养法来，志存索佛，当出我界，度人众多，今当坏子。’令一国人皆不见其形，不闻其声，如是城中人悉不闻见其形声。
　　“开士卖身不售，便自宛转卧地啼哭，呼曰：‘吾卖身以奉师，都无买我者，当云何乎？’
　　“帝释遥见开士精进乃尔，来下试之，知为至诚索佛道？但谀谄乎？便化作梵志问言：‘高士将欲何求勤苦乃尔？用何等故宛转哭乎？’
　　“报言：‘不须问也。’
　　“又问至三：‘所欲敕使，愿语我意，今欲相助开士。’
　　“报言：‘我自卖身以供养师。’
　　“梵志曰：‘吾欲大祠，欲得人血肉髓心。卿能与我者，我益与卿宝。’
　　“开士闻之心大欢喜，即取刀自刺两臂以血与之，复割两髀肉，又破骨以髓与之。
　　“适欲刺其胸，时楼上有长者女，遥见大愍伤之，与诸妓女五百人，下至开士所，问言：‘高士年尚幼少，端正如是，何以自割截身体乃尔乎？’
　　“报言：‘我出血、割肉、取髓卖之，以供养师。’
　　“女问：‘设供养师者能得何等？师名为谁？在何方止？’
　　“开士报言：‘在东方，字法来，当为我说明度。闻者当守净行，可疾得佛身、三十二相、十种力、四无所畏、四事不护、十八不共，得法轮转度十方人。’
　　“女闻之喜曰：‘如所言，天上天下无比，卿何其自苦乃尔乎？我足子名宝，身与众女愿从子行，供养明师，欲闻深经。’
　　“开士言：‘甚善！’
　　“梵志言：‘善哉！善哉！开士高行，精进难及。吾非梵志也，是天王释矣，故来试子。子欲何求，我悉与子。’
　　“报言：‘天王哀我者，使身平复，愿则如旧。’疮愈身强，力气踰前，释即自去。
　　“长者女语普慈言：‘愿见吾亲，索宝辞去。’
　　“开士睹彼女亲，女具陈之，亲曰：‘甚善！吾亦有志，伤年西垂，体违心愿矣。若欲所得，便自说之。’
　　“女言：‘我欲得珍宝奇物。’
　　“父母言：‘自恣取之。’
　　“女便取奇物织成栴檀、名香及杂诸宝，五百乘车悉载自重，五百侍女自副。
　　“诸女启长者女亲：‘欲侍贵女，随开士行。’亲许即行。
　　“以渐进路，遥见香净国七宝城郭，幢幡光色，众宝交露，钟铃乐音，宝树戏庐，车步诸妓，香风四出，譬如天上。
　　“开士及诸女遥见如斯，欣豫无喻，念曰：‘吾等义当下车，步行入城。’
　　“共从西门入，问路人曰：‘彼何等台，七宝服饰姝好乃尔乎？’
　　“路人曰：‘贤者不知耶？有开士字法来，人中最尊，无不供养作礼者。是开士用明度故作是台，其中有七宝函，以紫磨黄金为素，书明度著函中。有若干百种名香，法来开士日日供养，持杂华、名香、燃灯、悬幡、华盖、杂宝、正音道乐尽礼供养，余开士亦然。忉利天人昼夜各三，持天名华供养明度。’
　　“普慈开士及诸女闻之大喜，俱以杂香、金缕织成杂衣，有散上作幡搭壁敷地者。毕俱至法来开士高座会所，相去不远遥见在高座上，为人幼少，颜貌端正，光耀彻射，为巨亿万人说明度。与法来相见，持杂种香、若干宝衣以上师矣，作礼绕八百匝，自归言：‘愿吾等，进高行，获尊经。’
　　“法来开士慰劳之曰：‘多贺来到！得无疲倦？他所敕使所欲得者莫自疑难，我是度人之师，适无所爱惜。’
　　“普慈开士言：‘我本索明度时，于山中哀恸。空中有化佛，身有三十二相、紫磨金色、十亿光焰出。佛叹我言：“善哉！善哉！索明度当尔。从是东行二万余里，其国名香净，中有开士字法来，人中最尊，常反覆教人。若至彼闻当得明度，前巨亿万劫常为若师，斯若初发意时师也。”我闻师名，心大欢喜不自胜，用欢喜故，即得悉见十方佛定。是时，诸佛赞叹我言：“善哉！善哉！我曹求佛，索明度亦然，自致成佛。”寤则不见。我自念言：“佛为从何所来？去至何所？”愿师为我说。’
　　“法来言：‘贤者善听，空、不愿、无想，本无所从来，去亦无所至，佛亦尔。无处，无所生，无形，幻、化、野马、梦中人，灭度想像无生、无长、无所适，经界本端无所从来，去亦无所至，欲知佛亦尔。’
　　“普慈开士闻深法如是比不可量，即于座上得六万定门。何等为定门？无处所定，脱诸邪中不恐定，脱于爱欲之本定，脱出患难定，不可计诸法句入定，譬若海水不可量多少慧所入定，庄须弥山功德庄严定，五阴、四大、六衰无形观定，悉见诸佛定，开士定，道诸经无形见说定，珍宝庄饰定，悉观珍宝入定，悉念诸佛定，开士上高座定，真不退转及法轮为转定，庄佛功德定，所闻众事无瑕秽悉及净定，所闻众事知海定，无所获无过定，乐经音声遍至定，经法章显旗幡定，如来身无形入定，诸经无形遍见定，开士印定，如来目见定，照明境界定，佛界所愿具足定，解十方难定，临成佛庄严定，种种杂华异色定，多珍宝定，法轮常转定，诸音声远闻入要定，入十方人本定，诸三界悉遍至定，成佛诸功德定，无能过六度开士树下坐时定，坏余外道罗网定，如来见飞定，无量功德庄严定，诸珍宝智慧功德定，一切智地定，悉净自定，悉遍照明定，悉入十方人因坻定，根智慧出中定，三世悉等定，如是比，普慈开士得六万定。
　　“尔时，法来开士起入宫中。法来开士品第二十九
　　“是时，普慈开士安隐从定觉起，与诸婇女共至法来宫门外，立自念言：‘我用经法故来，师今在内，我无宜坐卧矣。须师出上高座说明度无极，尔乃坐矣。’诸女亦效立。
　　“是时，法来适教中宫诸婇女，说经道已，沐浴澡洗，更著新衣，上明度台坐惟诸定，如斯七岁不动不摇。
　　“普慈开士及诸女，亦复经行七岁不坐不卧。后天人于空中语之言：‘却后七日，法来开士当从定起。’闻天人语声，自念言：‘我当为师敷坐扫洒令净。’皆到说经处，特为师施高座，诸女各取著身衣服敷座上。
　　“是时，邪自念言：‘未尝有是开士！今施高座用敬索佛故，精进勇健无休懈时。得道者当出我界，度脱众生无量。吾当坏子。’邪悉坏诸开士座，皆令缭戾，雨沙砾石、荆蕀、枯骨污座。
　　“普慈及诸女见地辄沙砾、荆蕀、枯骨在其座间，自念言：‘今师当坐说经，及诸弟子皆当来听，我更扫除整顿坐席。整已，地辄有尘土，来坌师及诸开士，今当洒之。’即行索水，邪令水竭。念曰：‘我曹索水不得，当云何？当取身血以洒之。’时，普慈及诸女，各取刀处处刺身，出血洒地，用慈于法故。
　　“时，释自念言：‘今世乃有是人，精进恭敬慈孝于师。’赞言：‘善哉！善哉！贤者，诚难及！今闻明度，不久会当得佛。贤者，今他所敕使愿相告矣。有如贤者辈我当护，所欲得者悉当与之。’
　　“普慈报言：‘我欲所得者，自当知之。’
　　“是时，释化地悉使作水精琉璃，其上有金沙，使普慈及诸女身体疮瘢悉平复如故，座四面化作琉璃水池，周匝皆有珍宝栏楯，及四宝池侠陛两边，有七宝树若干百种行列殊好。
　　“开士及女人为诸开士储水。天雨众华光色耀国，甘香四被闻者心软，凡四千石。释上普慈开士语之言：‘持是华供养明度，及散法来诸开士上。以天衣五百领，法来在座以衣敷上。’普慈即悉受之，便为咒愿。
　　“是时，法来开士七岁以后，从定觉起到高座，与二百亿开士共坐，于前坐者甚众多。
　　“是时，普慈及诸女皆共散华，并持旃檀、捣香及名杂香、诸珍宝散法来诸开士上，前以头面著足，起绕三匝却住，以微意视法来大会方四十里，满其中人。
　　“法来开士四向视来会者，用经法故即为说明度言：‘善士且听：诸经法本端悉等如来智慧，无所挂碍如幻无形，如风本端不可计，明度亦然。一切我所悉断本本净，明度亦本净，譬如野马、像、人本无，如梦中有欲，其欲本无，如所名人本无，如应仪灭度空无所生，明度亦然。如来灭度亦等无异，明度本等，譬如燃火则时灭之，本无所从来，去亦无所至，如梦中见须弥山本无，如佛现飞本无所有，明度亦然。前于欲中相娱，计之无所有。如人名声无所有，如来无于前见者，念所作因见明度，念所作本无所有，如幻师化作像本无所有，如虚空适无所住，如幻师学无所不示，往古来今亦不可合为一，明度者亦无三世，当作是知。名计本无形，罢字有形，明度无不至，无不入。何以故？空本无色，明度譬如虚空，无不至，无不入，入于地水火风空，入于彼此五阴，入人寿命、有德无德，入于欲不欲、有无、有想无想、愿无愿，入于生中，入于日、月、星宿、质谅神、龙、鬼王、执乐神、似人形神、胁臆行神、蛇躯神，亦入禽兽、饿鬼、地狱、蜎飞蠕动、蚑行喘息，入于贫贱、富贵、贤者、圣智、仙人、沟港、频来、不还、应仪、缘一觉，入于开士，入于佛，入于灭度、四意止、四意断、四神足、五根、五力、七觉意、八道行、有智、无智、十种力、四无所畏、四事不护、十八不共、佛经、世经、巫祝，入于宿命所行展转生死中、有苦无苦、自在不自在、度脱、好不好、善不善、智不智、明不明、往古来今、可见不可见教法、所有无所有，一切有形无形无不入矣。’”
　　佛告善业：“法来开士为普慈说明度所入处，如是具说昼夜七日。是时，人听经呼如饭顷。何以故？法来开士威神力恩。普慈开士闻大欢喜，诸女共持天衣及八百石杂宝供养法来开士，释复持天上名华以散法来及诸开士上，以增功德。
