<!-- { "loadSidebar": true } -->
大明度无极经六卷


大乘般若部
大明度无极经六卷
吴月支优婆塞支谦译


大明度无极经卷第一上行品第一
　　闻如是：一时，佛游于王舍国其鸡山，与大比丘众不可计，弟子善业第一，及大众菩萨无央数，敬首为上首。
　　是时，十五斋日月满，佛请贤者善业：“此众菩萨集会，乐汝说菩萨大士明度无极，欲行大道当由此始。”
　　于是，鹙鹭子念：“此贤者说明度道，自己力耶？乘佛圣恩乎？”
　　善业知其意而答曰：“敢佛弟子所说，皆乘如来大士之作。所以者何？从佛说法，故有法学。贤者子、贤者女得法意以为证，其为证者所说、所诲、所言，一切如法无诤。所以者何？如来说法为斯乐者，族姓子傅相教，如经意无所诤。”
　　善业言：“如世尊教，乐说菩萨明度无极，欲行大道当由此始。夫体道为菩萨是空虚也，斯道为菩萨亦空虚也。何等法貌为菩萨者？不见佛法有法为菩萨也。吾于斯道无见无得，其如菩萨不可见，明度无极亦不可见。彼不可见，何有菩萨当说明度无极？若如是说，菩萨意志不移不舍、不惊不怛、不以恐受、不疲不息、不恶难此，微妙明度与之相应而以发行，则是可谓随教者也。又菩萨大士行明度无极，当学受此。如受此者，不当念‘是我知道意’。所以者何？是意非意，净意光明。”
　　贤者鹙鹭子曰：“云何有是意而意非意？”
　　善业曰：“若非意者，为有为无？彼可得耶？”
　　曰：“不可也。”
　　善业曰：“如非意，有与无不可得，不可得不可明，其合此相应者，岂有是意意非意哉！”
　　曰：“如是者，何谓非意？”
　　善业曰：“谓其无为、无杂念也。”
　　鹙鹭子曰：“善哉！善哉！佛称贤者说山泽行实为第一。菩萨受此无上正真之道不退转，观而不休，明度无极，当以知此。欲学弟子地，当闻是经择取奉持；欲学缘一觉地，若学佛地，当闻是经择取奉持。所以者何？是明度道，说法甚广，是为菩萨大士所学。”
　　善业白佛言：“吾以为菩萨者，其不可见，名亦不可得。又所匡政皆不可见、不可得者，当何为菩萨说法？如是，世尊，所疑有著吾与物也斯不可得，赀货费耗皆非有得，但以名为菩萨，至于佛亦名也，然不住非不住。所以者何？名不可得，是故名者，非住非不住。若为菩萨说深明度意，不移不舍、不疲不息、不有恶难、不惊不怛、不以恐受，以体解而性入，是为住不退转，应于无处，当以知此。
　　“又，妙世尊，菩萨修行明度无极不以色住，于痛、想、行不以识住。所以者何？若止于色为造色行，止痛、想、行为造识，非为应受。明度无极不造行，为应受。受此，其不具足明度无极，终不得一切智。”
　　鹙鹭子曰：“菩萨何行而受明度？”
　　善业曰：“以不取色，不取痛、想、行、识。所以者何？色无彼受，痛、想、行、识无有彼受。若此色无彼受为非色，痛、想、行、识无有彼受为非识，明度之道无有彼受。所以者何？吾受如取影无所得，是为明度无极之行也，是名曰菩萨大士诸法无受之定——场广趣大而无有量，一切弟子、诸缘一觉所不能持也。又一切智亦无彼受。所以者何？无想见故。若想见者，终不得此为。
　　“若异学先泥之信不得一切知，彼先泥信解道学度入慧，亦不取色，不取痛、想、行、识，不从色见慧，不内色见慧，不外色见慧，不内外色见慧，不以异色见慧，于痛、想、行如上说，不从识、不以内外异识见慧，如是究畅从信解得道地，法意作量以为脱，便无受无所获，已受解得灭度，明度不为智想。
　　“如是，世尊，虽菩萨于是道不取色、痛、想、行、识，亦不中道灭度，而具如来十力、四无所畏、佛十八不绝之法也。又菩萨大士行明度无极，当以观此——何等是智慧；何所为明度；何以明诸法无所从得，是故谓之明度无极——如是观省察思惟，不惊不怛，不移不疲，如是菩萨为不中休明度无极，当以知此。”
　　鹙鹭子曰：“何故菩萨知已休止？为知于色，休色本性？于痛、想、行，休识本性？明度无极休识本性？明度无极休智本性？”
　　善业曰：“如是，贤者，其于色也，休色自然；于痛、想、行，休识自然；明度无极休识自然；明度无极休智自然。行此道者于智休止，智之自然者休矣！想休止，相之自然者休矣！”
　　鹙鹭子曰：“善哉！善哉！其学此者必出一切智。”
　　善业曰：“然，菩萨学此出一切智。所以者何？其于诸法无出无生，如是学故逮得佛坐。又，妙贤者，菩萨履行明度无极，若行色为想行，若行色占为想行，若行色不占为想行，若行色兴为想行，若行色败为想行，若行色灭为想行，若行色思为想行，若行色空为想行，若行色非身为想行，痛、想、行、识如上说皆为想行。若识有是‘吾当行，欲得行’，设有是‘如是行，如是惟为惟行此道’，为是菩萨大士为行得想之行，无善权方便，以为休于明度无极。”
　　鹙鹭子曰：“菩萨何行为无想无得行，有善权方便而不休于明度无极？”
　　答曰：“不行色，不行色占，不行色兴，不行色败，不行色灭，不行色想，不行色空，不行色非身，痛、想、行、识如上说，不有是‘吾当得行是行’，不有是‘此行惟为行此道’，如是行，菩萨大士为无想无得行，为有善权方便而不休于明度无极。又菩萨大士行明度无极，于此不近为不行不近行，不行不近亦不行斯不否行，斯不近行，斯不近不行，斯亦不近于行不行，于不近不行于不行，不否行于不近。”
　　鹙鹭子曰：“何故不近？”
　　善业曰：“如诸法无所近、无从度，是名菩萨大士一切诸法无度之定——场旷趍大而无有量，一切弟子、诸缘一觉所不能持。行斯定者疾得无上正真之道，为无不觉乘佛圣旨。”
　　善业曰：“是菩萨大士受拜于往昔如来至真等正佛者，乃行斯定。彼受无见，无见为定。其于定者，不知吾受之、吾已定、吾依定也，彼于是中一切不明。”
　　鹙鹭子曰：“云何，菩萨为昔如来所说记拜当得佛者，彼能见定，是定者乎？”
　　答曰：“不也。所以者何？如彼族姓子行明度无极者，为非不想。所以者何？无所明故。是以定者，非想非不想。”
　　佛言：“善哉！善哉！善业，说山泽行为第一辩，菩萨大士当以学此，如此为学明度无极。”
　　鹙鹭子曰：“佛以如此学，学智慧道者，是为学何法？”
　　佛言：“如此学者，是菩萨为无所法学。何以故？是法不有知明，如凡愚人专著者也。”
　　曰：“当何用明知此法？”
　　佛言：“当如不明、无所明，知明之谓也。凡愚人以专著者，欲明故为不明，由不明碍两际不知不见，不明谛法而欲于法，从法思欲专著名色，以专著故，而不知此无所用聪明之法，已不知见，亦不思惟，不观不省故堕愚数，便无有信，不解不用，是故谓之凡愚专著。”
　　鹙鹭子曰：“计如此学，菩萨大士不学一切智。”
　　佛言：“然，如此学，不学一切智。如是晓了，乃为学一切智，能出一切法。”
　　善业白言：“如世尊言：‘是为幻人学一切智，已学一切智乃出诸法。’如直言之，当云何？”
　　佛言：“吾因是以问汝，所安便说。”
　　对曰：“甚善。”
　　佛言：“云何幻与色异乎？”
　　“不也，世尊。”
　　“幻与痛、想、行、识为有异乎？”
　　“不也，世尊。色犹幻，痛、想、行、识犹为幻。”
　　“云何，善业，明是中，想知立，行五阴而为菩萨？”
　　对曰：“菩萨学如幻人，是中持如幻者即五阴。所以者何？如佛说识如幻，若此识六根亦然，何者意幻为三界耳？如三界即六根，如六根即五阴。”
　　鹙鹭子言：“菩萨闻是得无懈怠？”
　　佛言：“设为恶友所制必持懈怠，若得善友终不懈也。”
　　善业白佛：“何以知菩萨恶友？”
　　佛言：“其不慕乐明度无极，欲弃舍，若形想愚占文饰，违此深智更说经道，当知是为菩萨恶友。”
　　曰：“何是善友？”
　　佛言：“未起明度无极者，即劝使学，教诲之，令入斯道；为现邪行，说邪之害，是邪行，是邪害，使远离此，当知是为菩萨大士弘誓之铠善友者也。”
　　又问：“呼道人为菩萨，其句义为奈何？”
　　佛言：“所谓菩萨者，一切诸法学无挂碍，已学无碍能出诸法，故谓菩萨。”
　　“大士者，其义云何？”
　　佛言：“大士者，能聚大众为之舍家，是故为大士也。”
　　鹙鹭子曰：“吾亦乐其为大士者，于见——身见、性见、命见、人见、丈夫见、有见、无见、断灭见，常在为断大见。何者为说上？法度诸见渊，是故为大士。”
　　善业曰：“夫大士者，如一切智，意无齐同志于弟子、缘一觉，在彼无著。所以者何？悉知意质直无漏、无受、无灭，以悉知意大照菩萨，是故为大士。”
　　鹙鹭子曰问：“何故菩萨大士，亦彼悉知而意不著？”
　　善业曰：“以无意故，于彼悉知而无所著。”
　　贤者满慈子言：“吾亦乐其为大士者，揖人升于大乘而有弘誓之铠，是为大士。”
　　善业白佛：“何谓弘誓之铠？”
　　佛言：“菩萨束已自誓：‘吾当灭度无央数人。’已度无量无数人民皆得泥洹，知其无法得灭度也。所以者何？意法如是。譬如幻师与幻弟子，于四衢道化作人众，以为化人而斩其首。汝知云何？彼有所杀？有死者乎？”
　　“不也，世尊。”
　　“如是，善业，度无数人，为无有人得灭度也。菩萨闻是不惊不怛、不以恐受、不移不舍、不疲而无惨悴，是为有弘誓铠能升大乘，当以知此。”
　　满慈子曰：“吾省佛言，如我所得，当知是义为无带甲。所以者何？如佛告善业，无造佛一切法、无作成诸法者，亦无造众生者，如是义者无弘誓铠。”
　　善业曰：“无所束带，菩萨大士为无弘誓。所以者何？色、痛、想、行、识不著不缚不解故。”
　　鹙鹭子曰：“何如为色、痛、想、行、识而云不著不缚不解？”
　　善业曰：“色如幻人故不著不缚不解，痛、想、行、识为如幻人不著不缚不解，无有之色不著不缚不解，无有之痛、想、行、识不著不缚不解，五阴如是，诸法亦然，是故菩萨所为誓者，无有誓也。”
　　善业问：“焉知菩萨正升大乘？何谓大乘？何乘发住？孰建大乘？斯乘何出？”
