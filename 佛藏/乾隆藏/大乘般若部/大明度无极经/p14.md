<!-- { "loadSidebar": true } -->
　　“是时，一佛界中树木、华树果、诸杂宝树，悉倾曲躬为法来开士作礼。雨蜜香之华，其华香闻一佛刹中，一切人闻是华之香，各遥见法来开士在高座上说经，并见普慈及诸女心，皆乐之柔弱欢喜，皆遥作礼。其国中悉震动，是时巨亿万人悉得无数经法，不可复计开士皆得不退转。
　　“时诸女前白普慈言：‘我等愿以身命自归为给使，并五百乘车珍宝以上归。师为我等忍大众苦以归当佛，今蒙大恩乃得闻尊经无丝发之疑。今我等为师给使巨亿万劫，尚未能报须臾之恩。’
　　“普慈受之，前白法来开士言：‘今以身及诸女、众珍宝以上大师，师哀我等愿受之，使我得其功德。’
　　“法来开士欲使普慈成其功德故悉受之，反遗普慈言：‘以是诸女可为给使，诸车珍宝可自给。’
　　“忉利天上诸天人各叹言：‘善哉！善哉！普慈，众宝悉以施师，是意难得。’
　　“时有巨亿万人共到法来所听经，普慈欢喜即于座上得六万定门。何等为定？愿乐定，威仪定，欢德定，月盛满定，日光焰定，如来行定，悉念佛定，开士生生定，乐智慧定，度脱坚住定，诸境界中无所住定，国土种种严入定，如来相入无想定，十方人无形印封定，如来出生定，无所畏乐定，弃捐珍宝定，如来力庄严定，诸经法明乐定，诸法无所从来解事定，净如梵天定，三世悉等入定，严佛藏定，佛音声悉成定，如是定辈得六万门。
　　“开士从定觉，悉得智慧力入诸经法中，普慈白言：‘愿师为我说佛声，当何以知之？’
　　“法来曰：‘贤者明听：譬如箜篌不以一事成，有柱，有弦，有人摇手鼓之，其音乃同，自在欲作何等曲，欲知佛声音亦然。开士有本发意，累世作功德，教授问佛事合会，是事乃得佛身。音声亦尔，其法皆从因缘起，不从开士行得，不离行得，不从佛身得，不离佛身得，贤者欲知佛身音声，合会是事乃得佛声耳。复次，贤者，譬如吹笙师，其音调好，与歌相入，笙者以竹为本，有人工吹，合会是事其声乃悲。如来身不以一事二事成，以若干事累世作功德，教人入道本愿所致，用是故佛身相及种好悉见如是。譬如佛灭度后，有人作佛形像，端正姝好如佛无异，人见莫不称叹，持华香、缯彩供养者，贤者谓佛神在其像中耶？’
　　“对曰：‘不也。所以作像者，但欲使人系意礼敬，自警修德得其福耳！亦不用一事二事成，有金，有智人，若有见佛时人，佛灭度后念佛故作像，欲使十方供养得其福。’
　　“法来报言：‘如贤者言：成佛身不用一事二事。有开士之行，有本索佛时人，若有常见佛作功德，用是故成佛身，智慧变化飞行及诸种好乃成佛身。譬如鼓有竹木革桴，有人击之其声乃出，欲知佛身亦尔，用若干百千事乃成之耳——有初发意，有六度无极行，晓知本无无所从生之事，坐于树下降伏邪官属，诸经法当知如幻无异，以是成佛身。譬如画师有壁、彩笔，手画之乃成画人，佛身亦尔，用数千事——有布施，持戒，不犯十恶，常随善师，等心哀众无能坏者，世世见佛，开士闻行坚持无忘，守真不谄常行至诚。又譬如无结爱天所止观第，光耀天上端正姝好，是天第舍不自作，不有来作者，本无所从来，去亦无所至，因缘所生。其人前世作德所致，用布施众生，故得生彼第舍中止。贤者欲知佛身因缘所生，用世人欲见佛，其人前世有功德，远离八恶处，生慧信于佛，佛所以现身者，欲度众生故。如山中响不用一事二事，有山，有呼，人有耳听乃闻。佛本无形亦无所著，因缘所生，世世习行空，生死因缘佛悉晓之，本无生死，亦无灭度，作是示现，作是说。譬如幻师化作转轮王，慈化润众，闻者皆喜，人索珍宝所爱被服悉恣与之，王在众中坐起行步容仪安谛，人有见者莫不敬礼，不以一事二事成，有师，有咒，有聚人，随所喜化现之。有黠者知为化矣，斯幻人无所从来，去亦无所至，本空化所作，黠者知因缘所由。佛身亦然用众事，有功德，有欢德，念群生使安隐，具开士愿，分布经法教授使行，弃定思惟分别为人说经使学，诸天人民莫不欢喜。中有自贡高者、不知惭者、淫乱悭贪者、强梁自用者、喜斗不可谏者、淫怒痴所覆者、行恶不可计者，佛在众人中端正殊好，坐起行步法仪安谛，众恶已尽唯有诸德使人得安，亦自行佛事，本空无著，如幻师所作。开士见佛身如是，虽尔不著无诸想念，虽知本空，恭敬作礼供养无极。往古来今诸佛皆从众事各有缘生，开士作是念，守行者得佛疾。’
　　“法来开士说佛身时，四万八千开士即解尽信之行，百亿开士得无挂碍问皆能报，四百亿开士得不退转，八百亿开士皆得阿阇浮住法。是时，天持名华来雨散法来及诸开士上。持法来威神，都一佛界诸有音乐皆自作声，数千万天从虚空中散天衣作音乐，共乐法来及诸开士，衣皆行列覆一佛界。诸天烧杂香，其香分散亦遍一佛界。地悉震动。
　　“开士普见诸佛，诸佛皆遥叹法来言：‘善哉！善哉！’
　　“是时，诸佛授普慈开士决：‘后当作佛，字内摩迦只陀颇罗耶如来、无所著、正真道、最正觉。’
　　“诸女即化为男，世世所生不离诸佛，常以大明教授十方以求作佛。”
　　佛告善业：“开士疾欲得佛者，索明度无极精进恭敬，如普慈开士。”嘱累阿难品第三十
　　佛告阿难：“以明度无极经嘱累汝，谛持念，了取字句莫使缺减左右顾望。此是无尽经藏镇，诸法悉从中出，无量经卷种种异慧，所见人民若干种所喜、所行道经、所入慧，一切皆从是明度藏中出。若干种所见相、种种所行，若干种根——痴种、慧种，人民所求尽所求慧，如来悉知从明度中出。是经如来、无所著、正真道、最正觉母，是慧眼并我身皆从是出生。”
　　佛言：“阿难，若敬我所说法为敬事我，若自敬身有慈孝于佛，持是奉事明度，悉为供养诸佛已。若身口心有慈孝于佛不言无孝，若常得佛仪常如法，心常净无瑕秽，若见佛不言不见，如是悉为报佛恩已。我语若阿难，是明度中忘一句一字舍之不书，若为不见我，不敬于佛，为无供养，为背佛恩。”
　　佛言：“阿难，若谛受谛念明度，用慈孝于佛故，承用教故，此乃往古来今佛天中天之所施教也。用是供养者，若于众生为大慈，为以亲近持佛藏。佛灭度后，若当护是经，莫令减少。我手付若，当授开士大士。开士大士持是所致，诸勤苦生死牢狱悉破坏，诸无智者为痴所系著悉得放解，诸邪官属无不降伏，诸所欲法悉除去，上佛座作无上正真道。人民无目者、愚痴者，悉当開与正法、第一大道、无两正法、无上正真道、最正觉慧，是为明度决。我灭度后，三千国土其中人民，若悉教入法中，悉令成就得应仪道，曰教示乃尔所人，如是一劫若百劫为说经令得灭度，虽尔尚不足为承事我，不如持一句教开士为具供养佛已。”
　　佛言：“我今于是称誉若嘱累明度，至一劫、百劫不能竟，粗粗说耳。”
　　佛从袈裟中出臂举右手，著阿难头上摩头，又以著阿难肩上：“云何，阿难，若慈于佛不？”
　　阿难言：“佛天中天，自当知之。”
　　如是至三，佛复问：“云何若孝于佛不？”
　　复三，阿难言：“佛天中天，自当知之。”
　　佛言：“若以弘慈报恩备矣，尊奉明法恭矣，受经义句当令分明，心所念余弃之，一心于是中书经、正字、画治、句逗，取时，持时，学时，当谛授与开士令经上下句逗相得，书时好笔好素上，当自归承事作礼，供养华香、捣香、烧香、泽香、缯盖幡，譬如天上所有洁净香，著麻油中好灯炷，自归头面著地，却燃炷加敬作礼承事。”
　　佛说明度无极时，在王舍鸡山中众弟子诸开士中央坐，佛年三十得佛十二月十五日过食后说经毕。诸弟子、开士，诸天、质谅神、龙、鬼、王、人民，皆大欢喜，前为佛作礼而去。

