<!-- { "loadSidebar": true } -->
　　“复次，憍尸迦，若善男子、善女人等书此般若波罗蜜多大神咒王置清净处，恭敬供养、尊重赞叹，虽不听闻、受持、读诵、精勤修学、如理思惟，亦不为他开示分别，而此住处国邑、王都、人非人等，不为一切灾横疾疫之所伤害。所以者何？如是般若波罗蜜多大神咒王随所住处，为此三千大千世界及余十方无量无数无边世界所有四大王众天乃至色究竟天并诸龙神、阿素洛等常来守护，恭敬供养、尊重赞叹，不令般若波罗蜜多大神咒王有留难故。
　　“憍尸迦，是善男子、善女人等但书般若波罗蜜多大神咒王置清净处，恭敬供养、尊重赞叹，尚获如是现法利益，况能听闻、受持、读诵、精勤修学、如理思惟，及广为他开示分别！当知是辈功德无边，速证菩提利乐一切。憍尸迦，若善男子、善女人等怖畏怨家、恶兽、灾横、厌祷、疾疫、毒药、咒等，应书般若波罗蜜多大神咒王，随多少分香囊盛贮，置宝筒中恒随逐身恭敬供养，诸怖畏事皆自消除，天龙、鬼神常守卫故。
　　“憍尸迦，譬如有人或傍生类入菩提树院，或至彼院边，人非人等不能伤害。所以者何？过去、未来、现在诸佛皆坐此处证得无上正等菩提，得菩提已施诸有情无恐无怖身心安乐：安立无量无数有情，令住人天尊贵妙行；安立无量无数有情，令住三乘安乐妙行；安立无量无数有情，令现证得或预流果、或一来果、或不还果、或阿罗汉果；安立无量无数有情，令当证得独觉菩提或证无上正等菩提。如是胜事皆由般若波罗蜜多威神之力，是故此处一切天、龙、阿素洛等皆同守护，供养恭敬、尊重赞叹。当知般若波罗蜜多随所住处亦复如是，一切天、龙、阿素洛等常来守护，供养恭敬、尊重赞叹，不令般若波罗蜜多有留难故。当知是处即真制多，一切有情皆应敬礼，当以种种上妙花鬘、涂散等香、衣服、璎珞、宝幢、幡盖、众妙、珍奇、伎乐、灯明而为供养。”初分校量功德品第三十之一
　　尔时，天帝释白佛言：“世尊，若善男子、善女人等书此般若波罗蜜多甚深经典，种种庄严供养恭敬、尊重赞叹，复以种种上妙花鬘、涂散等香、衣服、璎珞、宝幢、幡盖、众妙、珍奇、伎乐、灯明而为供养。或善男子、善女人等佛涅槃后，起窣堵波七宝严饰，宝函盛贮佛设利罗，安置其中，供养恭敬、尊重赞叹，复以种种上妙花鬘、涂散等香、衣服、璎珞、宝幢、幡盖、众妙、珍奇、伎乐、灯明而为供养。是二福聚，何者为多？”
　　佛言：“憍尸迦，我还问汝，当随意答。于意云何？如来所得一切智智及相好身，于何等法修学而得？”
　　天帝释言：“世尊，如来所得一切智智及相好身，于此般若波罗蜜多修学而得。”
　　佛告憍尸迦：“如是，如是，如汝所说。我于般若波罗蜜多修学故，得一切智智及相好身。何以故？憍尸迦，不学般若波罗蜜多证得无上正等菩提，无有是处故。憍尸迦，不以获得相好身故说名如来、应、正等觉，但以证得一切智智说名如来、应、正等觉。憍尸迦，如来所得一切智智，甚深般若波罗蜜多为因故起，佛相好身但为依处，若不依止佛相好身，一切智智无由而转。是故般若波罗蜜多正为因生一切智智，为令此智现前相续故，复修集佛相好身。此相好身若非遍智所依处者，一切天、龙、阿素洛等不应竭诚供养恭敬、尊重赞叹；以相好身与佛遍智为所依止故，诸天、龙、阿素洛等恭敬供养。由此缘故，我涅槃后，诸天、龙神、人非人等恭敬供养我设利罗。
　　“憍尸迦，若善男子、善女人等但于般若波罗蜜多供养恭敬、尊重赞叹，是善男子、善女人等则为供养一切智智，及所依止佛相好身，并涅槃后佛设利罗。何以故？憍尸迦，一切智智及相好身并设利罗，皆以般若波罗蜜多为根本故。憍尸迦，若善男子、善女人等但于佛身及设利罗供养恭敬、尊重赞叹，是善男子、善女人等非为供养一切智智及此般若波罗蜜多。何以故？憍尸迦，佛身遗体非此般若波罗蜜多一切智智之根本故。憍尸迦，由此缘故，诸善男子、善女人等欲供养佛，若心若身，先当听闻、受持、读诵、精勤修学、如理思惟、书写、解说甚深般若波罗蜜多，复以种种上妙花鬘、涂散等香、衣服、璎珞、宝幢、幡盖、众妙、珍奇、伎乐、灯明而为供养。
　　“以是故，憍尸迦，若善男子、善女人等书此般若波罗蜜多甚深经典，种种庄严供养恭敬、尊重赞叹，复以种种上妙花鬘、涂散等香、衣服、璎珞、宝幢、幡盖、众妙、珍奇、伎乐、灯明而为供养。或善男子、善女人等佛涅槃后，起窣堵波七宝严饰，宝函盛贮佛设利罗安置其中，供养恭敬、尊重赞叹，复以种种上妙花鬘、涂散等香、衣服、璎珞、宝幢、幡盖、众妙、珍奇、伎乐、灯明而为供养。是二福聚，前者为多。何以故？
　　“憍尸迦，布施、净戒、安忍、精进、静虑、般若波罗蜜多，皆从如是甚深般若波罗蜜多而出生故。
　　“憍尸迦，内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，皆从如是甚深般若波罗蜜多而出现故。
　　“憍尸迦，真如、法界、法性、不虚妄性、不变异性、平等性、离生性、法定、法住、实际、虚空界、不思议界，皆从如是甚深般若波罗蜜多而出现故。
　　“憍尸迦，苦圣谛、集圣谛、灭圣谛、道圣谛，皆从如是甚深般若波罗蜜多而出现故。
　　“憍尸迦，四静虑、四无量、四无色定，皆从如是甚深般若波罗蜜多而出生故。
　　“憍尸迦，八解脱、八胜处、九次第定、十遍处，皆从如是甚深般若波罗蜜多而出生故。
　　“憍尸迦，四念住、四正断、四神足、五根、五力、七等觉支、八圣道支，皆从如是甚深般若波罗蜜多而出生故。
　　“憍尸迦，空解脱门、无相解脱门、无愿解脱门，皆从如是甚深般若波罗蜜多而出生故。
　　“憍尸迦，五眼、六神通，皆从如是甚深般若波罗蜜多而出生故。
　　“憍尸迦，佛十力、四无所畏、四无碍解、大慈、大悲、大喜、大舍、十八佛不共法，皆从如是甚深般若波罗蜜多而出生故。
　　“憍尸迦，无忘失法、恒住舍性，皆从如是甚深般若波罗蜜多而出生故。
　　“憍尸迦，一切智、道相智、一切相智，皆从如是甚深般若波罗蜜多而出生故。
　　“憍尸迦，一切陀罗尼门、一切三摩地门，皆从如是甚深般若波罗蜜多而出生故。
　　“憍尸迦，菩萨摩诃萨所有成熟有情、严净佛土，皆从如是甚深般若波罗蜜多而出生故。
　　“憍尸迦，菩萨摩诃萨所有族姓圆满、色力圆满、财宝圆满、眷属圆满，皆从如是甚深般若波罗蜜多而出生故。
　　“憍尸迦，世间所有十善业道，供养沙门、父母、师长，施、戒、修等无量善法，皆从如是甚深般若波罗蜜多而出生故。
　　“憍尸迦，世间所有刹帝利大族、婆罗门大族、长者大族、居士大族，皆从如是甚深般若波罗蜜多而出生故。
　　“憍尸迦，世间所有四大王众天、三十三天、夜摩天、睹史多天、乐变化天、他化自在天，皆从如是甚深般若波罗蜜多而出生故。
　　“憍尸迦，世间所有梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天，皆从如是甚深般若波罗蜜多而出生故。
　　“憍尸迦，世间所有空无边处天、识无边处天、无所有处天、非想非非想处天，皆从如是甚深般若波罗蜜多而出生故。
　　“憍尸迦，一切预流、预流果、一来、一来果、不还、不还果、阿罗汉、阿罗汉果，皆从如是甚深般若波罗蜜多而出生故。
　　“憍尸迦，一切独觉、独觉菩提，皆从如是甚深般若波罗蜜多而出生故。
　　“憍尸迦，一切菩萨摩诃萨、菩萨摩诃萨法，皆从如是甚深般若波罗蜜多而出生故。
　　“憍尸迦，一切如来、应、正等觉，皆从如是甚深般若波罗蜜多而出生故。
　　“憍尸迦，不可思量、不可宣说、无上、无上上、无等、无等等一切智智，皆从如是甚深般若波罗蜜多而出生故。”
　　尔时，天帝释白佛言：“世尊，赡部洲人于甚深般若波罗蜜多不供养恭敬、尊重赞叹者，彼岂不知供养恭敬、尊重赞叹甚深般若波罗蜜多，获得如是大功德利？”
　　佛言：“憍尸迦，我今问汝，随汝意答。于意云何？赡部洲内有几所人成就佛证净、成就法证净、成就僧证净？有几所人于佛无疑、于法无疑、于僧无疑？有几所人于佛究竟、于法究竟、于僧究竟？”
　　天帝释言：“世尊，赡部洲内有少分人成就佛证净、成就法证净、成就僧证净，有少分人于佛无疑、于法无疑、于僧无疑，有少分人于佛究竟、于法究竟、于僧究竟。”
　　佛言：“憍尸迦，我复问汝，随汝意答。憍尸迦，于意云何？赡部洲内有几所人得三十七菩提分法？有几所人得三解脱门？有几所人得八解脱？有几所人得九次第定？有几所人得四无碍解？有几所人得六神通？有几所人永断三结得预流果？有几所人薄贪、瞋、痴得一来果？有几所人断五顺下分结得不还果？有几所人断五顺上分结得阿罗汉果？有几所人发心定趣独觉菩提？有几所人发心定趣阿耨多罗三藐三菩提？”
　　天帝释言：“世尊，赡部洲内有少分人得三十七菩提分法，有少分人得三解脱门，有少分人得八解脱，有少分人得九次第定，有少分人得四无碍解，有少分人得六神通，有少分人永断三结得预流果，有少分人薄贪、瞋、痴得一来果，有少分人断五顺下分结得不还果，有少分人断五顺上分结得阿罗汉果，有少分人发心定趣独觉菩提，有少分人发心定趣阿耨多罗三藐三菩提。”
　　尔时，佛告天帝释言：“如是，如是，如汝所说。憍尸迦，赡部洲内极少分人成就佛证净、成就法证净、成就僧证净，转少分人于佛无疑、于法无疑、于僧无疑，转少分人于佛究竟、于法究竟、于僧究竟，转少分人得三十七菩提分法，转少分人得三解脱门，转少分人得八解脱，转少分人得九次第定，转少分人得四无碍解，转少分人得六神通。憍尸迦，赡部洲内极少分人永断三结得预流果，转少分人薄贪、瞋、痴得一来果，转少分人断五顺下分结得不还果，转少分人断五顺上分结得阿罗汉果，转少分人发心定趣独觉菩提，转少分人发心定趣阿耨多罗三藐三菩提，转少分人既发心已精勤修习趣菩提行。何以故？
