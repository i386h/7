<!-- { "loadSidebar": true } -->
　　佛言：“善现，菩萨摩诃萨行深般若波罗蜜多时，施诸有情所须之物，须食与食，须饮与饮，须衣服与衣服，须车乘与车乘，须香花与香花，须幢幡盖与幢幡盖，须坐卧具与坐卧具，须璎珞等诸庄严具与璎珞等诸庄严具，须舍宅与舍宅，须灯明与灯明，须伎乐与伎乐，须医药与医药，随诸所须种种资具，悉皆施与令无匮乏。如施如来、应、正等觉诸供养具，施诸独觉亦复如是；如施独觉诸供养具，施阿罗汉亦复如是；如施阿罗汉诸供养具，施诸不还亦复如是；如施不还诸供养具，施诸一来亦复如是；如施一来诸供养具，施诸预流亦复如是；如施预流诸供养具，施诸正至正行亦复如是；如施正至正行诸供养具，施持戒者亦复如是；如施持戒者诸供养具，施犯戒者亦复如是；如施犯戒者诸供养具，施诸外道亦复如是；如施外道诸供养具，施余人趣亦复如是；如施人趣诸供养具，施诸非人亦复如是；如施非人诸供养具，施诸傍生亦复如是。于诸有情其心平等，无差别想而行布施，上从诸佛下至傍生，平等平等无所分别。何以故？诸菩萨摩诃萨了达诸法及诸有情自相皆空，都无差别，故无异想、无所分别而行布施。是菩萨摩诃萨由无异想、无所分别行布施故，当得无异、无分别果，谓得圆满一切相智及余无量诸佛功德。
　　“善现，若菩萨摩诃萨见乞丐者，便起是心：‘若是如来、应、正等觉是福田故，我应施与供养恭敬。若傍生等非福田故，不应施与所须资具。’是菩萨摩诃萨起如是心非菩萨法。所以者何？善现，诸菩萨摩诃萨发菩提心，求趣无上正等菩提，要净自心，福田方净，见诸乞者不应念言：‘如是有情我应布施为作饶益，如是有情我不应施不作饶益。’违本所发菩提心故，谓诸菩萨发菩提心：‘我为有情当作依怙、洲渚、舍宅、救护之处。’见诸乞者应作念言：‘今此有情贫穷孤露，我当以施而摄益之。彼由此缘，亦能转施，少欲喜足，离断生命，离不与取，离欲邪行，离虚诳语，离离间语，离粗恶语，离杂秽语，亦离贪欲、瞋恚、邪见。由此因缘生刹帝利大族、或婆罗门大族、或长者大族、或居士大族、或余随一富贵处生，丰饶财宝修诸善业。或由此施摄益因缘，渐依三乘而得度脱，谓令趣入声闻、独觉及无上乘三无余依般涅槃界。’
　　“复次，善现，若菩萨摩诃萨有余怨敌或诸有情来至其所，为损害故、或匮乏故有所求索，是菩萨摩诃萨终不发起分别异心：‘此应施与，此不应施。’但常发起平等之心，随所求索悉皆施与。所以者何？是菩萨摩诃萨普为利乐诸有情故，求趣无上正等菩提，若当发起分别异心：‘此应施与，此不应施。’便为如来、应、正等觉及诸菩萨、独觉、声闻、世间天、人、阿素洛等共所呵责：‘谁要请汝发菩提心，誓普利乐诸有情类，无归依者为作归依，无救护者为作救护，无室宅者为作室宅，无洲渚者为作洲渚，而今简别有施、不施？’
　　“复次，善现，若菩萨摩诃萨行深般若波罗蜜多时，有人非人来至其所，求索身分、手足、肢节，是菩萨摩诃萨不起二心为施、不施，唯作是念：‘随所求索皆当施之。’何以故？是菩萨摩诃萨恒作是念：‘我为利乐诸有情故而受此身，诸有来求定当施与不应不施。’故见乞者便起是心：‘吾今此身本为他受，彼不来取尚应自送，况来求索而当不与？’作是念已欢喜踊跃，自解肢节而授与之，复自庆言：‘今获大利。’善现，菩萨摩诃萨行深般若波罗蜜多时应如是学。
　　“复次，善现，若菩萨摩诃萨见有乞者便作是念：‘今于此中谁施？谁受？所施何物？由何而施？为何而施？云何而施？诸法自性皆不可得。所以者何？如是诸法皆毕竟空，非空法中有与有夺。’善现，菩萨摩诃萨行深般若波罗蜜多时应如是学诸法皆空，谓或由内空故空，或由外空故空，或由内外空故空，或由空空故空，或由大空故空，或由胜义空故空，或由有为空故空，或由无为空故空，或由毕竟空故空，或由无际空故空，或由散空故空，或由无变异空故空，或由本性空故空，或由自相空故空，或由共相空故空，或由一切法空故空，或由不可得空故空，或由无性空故空，或由自性空故空，或由无性自性空故空。是菩萨摩诃萨住此空中，而行布施恒时无间，圆满布施波罗蜜多，由布施波罗蜜多得圆满故，为他割截内外物时，其心都无瞋恨分别，但作是念：‘有情及法一切皆空，谁割截我？谁受割截？谁复观空？’
　　“复次，善现，我以佛眼遍观十方无量殑伽沙等世界，诸菩萨摩诃萨为欲利乐诸有情类，以故思愿入大地狱，入已发起三种示导。何等为三？一者、神变示导；二者、记说示导；三者、教诫示导。是菩萨摩诃萨以神变示导灭除地狱汤、火、刀等种种苦具，以记说示导记彼有情心之所念而为说法，以教诫示导于彼发起大慈、大悲、大喜、大舍而为说法，令彼地狱诸有情类于菩萨所生净信心，由此因缘从地狱出，得生天上或生人中，渐依三乘作苦边际。
　　“复次，善现，我以佛眼遍观十方无量殑伽沙等世界，诸菩萨摩诃萨承事供养诸佛世尊。是菩萨摩诃萨承事供养佛世尊时，深心欢喜非不欢喜，深心爱乐非不爱乐，深心恭敬非不恭敬。是菩萨摩诃萨于诸如来、应、正等觉所说正法，恭敬听闻、受持、读诵，乃至无上正等菩提终不忘失，随所闻法能为有情无倒解说，令获殊胜利益安乐，乃至无上正等菩提常无懈废。
　　“复次，善现，我以佛眼遍观十方无量殑伽沙等世界，诸菩萨摩诃萨为欲饶益傍生趣中诸有情故自舍身命。是菩萨摩诃萨见诸傍生饥火所逼欲相残害，起慈愍心，自割身分断诸肢节，散掷十方恣令食啖。诸傍生类得此菩萨身肉食者，皆于菩萨深起爱敬惭愧之心，由此因缘脱傍生趣，得生天上或生人中，值遇如来、应、正等觉，闻说正法如理修行，渐依三乘而得度脱，谓随证入声闻、独觉及无上乘三无余依般涅槃界。如是，善现，诸菩萨摩诃萨能为世间作难作事多所饶益，谓为利乐诸有情故，自发无上正等觉心亦令他发，厌离生死求菩提心，自行种种如实正行亦令他行，渐入三乘般涅槃界。
　　“复次，善现，我以佛眼遍观十方无量殑伽沙等世界，诸菩萨摩诃萨为欲饶益饿鬼界中诸有情类，以故思愿往彼界中，方便息除饥渴等苦。彼诸饿鬼众苦既息，于此菩萨深起爱敬惭愧之心，乘此善根脱饿鬼趣，得生天上或生人中，常遇如来、应、正等觉，恭敬供养闻正法音，渐次修行三乘正行，乃至得入三无余依般涅槃界。如是，善现，诸菩萨摩诃萨于有情类安住大悲，发起无边方便善巧，拨济令入三乘涅槃毕竟安乐。
　　“复次，善现，我以佛眼遍观十方无量殑伽沙等世界，诸菩萨摩诃萨或为四大王众天宣说正法，或为三十三天宣说正法，或为夜摩天宣说正法，或为睹史多天宣说正法，或为乐变化天宣说正法，或为他化自在天宣说正法。是诸天众于菩萨所闻正法已，渐依三乘劝修正行，随应趣入三无余依般涅槃界。善现，彼天众中有诸天子，耽著天上五妙欲乐及所居止众宝宫殿，是菩萨摩诃萨示现火起，烧其宫殿令生厌怖，因为说法作是言：‘诸天子，应审观察诸行无常、苦、空、非我，不可保信，谁有智者于斯乐著？’时，诸天子闻此法音，皆于五欲深生厌离，自观身命虚伪无常，犹如芭蕉、电光、阳焰，观诸宫殿譬如牢狱，作是观已渐依三乘，勤修正行而取灭度。
　　“复次，善现，我以无障清净佛眼，遍观十方无量殑伽沙等世界，诸菩萨摩诃萨见诸梵天著诸见趣，方便化导令其远离，告言：‘天仙，汝等云何于空、无相、虚妄、不实一切法中，发起如是诸恶见趣？当疾舍之，信受正法，令汝获得无上甘露！’如是，善现，诸菩萨摩诃萨安住大悲，为诸有情宣说正法。善现，是为菩萨摩诃萨所有甚奇希有之法。
　　“复次，善现，我以佛眼遍观十方无量殑伽沙等世界，诸菩萨摩诃萨以四摄事摄诸有情。何等为四？一者、布施；二者、爱语；三者、利行；四者、同事。
　　“善现，云何菩萨摩诃萨能以布施摄诸有情？善现，菩萨摩诃萨以二种施摄诸有情。何等为二？一者、财施；二者、法施。
　　“善现，云何菩萨摩诃萨能以财施摄诸有情？善现，菩萨摩诃萨行深般若波罗蜜多时，能以种种金、银、真珠、末尼、珊瑚、吠琉璃宝、颇胝迦宝、珂贝、璧玉、帝青、大青石、藏杵、藏红、莲宝等生色可染施诸有情，或以种种衣服、饮食、殿阁、楼台、房舍、卧具、车乘、香花、灯明、伎乐、宝幢、幡盖及璎珞等施诸有情，或以妻妾、男女、僮仆及侍卫者施诸有情，或以象、马、牛、羊、驴等诸傍生类施诸有情，或以种种财物、库藏、城邑、聚落及王位等施诸有情，或以身分、手足、肢节、头目、髓脑施诸有情。是菩萨摩诃萨以种种物置四衢道，升高台上唱如是言：‘一切有情有所须者，恣意来取勿生疑难，如取己物莫作异想。’
