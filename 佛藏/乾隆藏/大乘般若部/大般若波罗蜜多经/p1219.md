<!-- { "loadSidebar": true } -->
　　“憍尸迦，如有妙药名曰莫耆，是药威势能销众毒，如是妙药随所在处，诸毒虫类不能逼近。有大毒蛇饥行求食，遇见生类欲螫啖之，其生怖死奔趣妙药，蛇闻药气寻便退走。何以故？憍尸迦，如是妙药具大威势，能益身命销伏众毒。当知般若波罗蜜多具大威势亦复如是，若善男子、善女人等至心听闻、受持、读诵、精勤修学、如理思惟、书写、解说、广令流布，诸恶魔等于此菩萨摩诃萨所欲为恶事，由此般若波罗蜜多威神力故，令彼恶事于其方所自当殄灭无所能为。何以故？憍尸迦，由此般若波罗蜜多具大威力，能摧众恶增善法故。
　　“云何般若波罗蜜多能摧众恶增长诸善？谓此般若波罗蜜多灭贪、瞋、痴，无明乃至纯大苦蕴，障盖、随眠、缠垢、结缚，我见、有情见乃至见者见，断见、常见、无见、有见乃至种种诸恶见趣，悭贪、破戒、忿恚、懈怠、散乱、愚痴，常想、乐想、我想、净想及余一切贪、瞋、痴、慢、疑、见行等无不能灭，亦灭色执乃至识执，乃至亦灭一切相智执、菩提涅槃执。憍尸迦，如是般若波罗蜜多，能灭此等一切恶法，及能增长一切善事。是故般若波罗蜜多，有无数量大威神力。
　　“复次，憍尸迦，若善男子、善女人等于此般若波罗蜜多，至心听闻、受持、读诵、精勤修学、如理思惟、书写、解说、广令流布，是菩萨摩诃萨常为三千大千世界，四大天王及天帝释、堪忍界主、大梵天王、净居天等并余善神常来拥护，不令一切灾横侵恼，如法所求无不满足。十方世界现在如来、应、正等觉亦常护念，令恶渐灭善法渐增，谓令增长布施波罗蜜多乃至般若波罗蜜多，如是乃至亦令增长一切智、道相智、一切相智，以无所得为方便故，所修所住常无退减。憍尸迦，是菩萨摩诃萨由此因缘，言词威肃闻皆敬爱，发言称量语不喧杂，坚事善友深知恩报，不为悭嫉、忿恨、覆恼、谄诳、憍等隐蔽其心。
　　“憍尸迦，是菩萨摩诃萨自能离断生命，亦劝他离断生命，无倒称扬离断生命法，欢喜赞叹离断生命者；如是乃至自能离邪见，亦劝他离邪见，无倒称扬离邪见法，欢喜赞叹离邪见者。憍尸迦，是菩萨摩诃萨自能行布施乃至般若波罗蜜多，亦劝他行布施乃至般若波罗蜜多，无倒称扬行布施乃至般若波罗蜜多法，欢喜赞叹行布施乃至般若波罗蜜多者；如是乃至自能修一切智、道相智、一切相智，亦劝他修一切智、道相智、一切相智，无倒称扬修一切智、道相智、一切相智法，欢喜赞叹修一切智、道相智、一切相智者。
　　“憍尸迦，是菩萨摩诃萨修行布施乃至般若波罗蜜多，以无所得而为方便，与诸有情平等共有回向无上正等菩提。是菩萨摩诃萨常作是念：‘我若不能修行布施波罗蜜多，当生贫穷下贱种类；我若不能修行净戒波罗蜜多，闭人、天门堕诸恶趣；我若不能修行安忍波罗蜜多，当缺诸根形貌丑陋，不具菩萨圆满色身；我若不能修行精进波罗蜜多，便不能修菩萨胜道，常怀懈怠众事不成；我若不能修行静虑波罗蜜多，便不能修菩萨胜定，心恒散乱所欲不成；我若不能修行般若波罗蜜多，便不能得方便善巧超诸声闻、独觉等地。若有如是贫穷等事，尚无势力成熟有情，亦复不能严净佛土，况当能得一切智智？’是菩萨摩诃萨常作是念：‘我不应随悭贪势力，若随彼力则我布施波罗蜜多不得圆满；我不应随破戒势力，若随彼力则我净戒波罗蜜多不得圆满；我不应随忿恚势力，若随彼力则我安忍波罗蜜多不得圆满；我不应随懈怠势力，若随彼力则我精进波罗蜜多不得圆满；我不应随散乱势力，若随彼力则我静虑波罗蜜多不得圆满；我不应随愚痴势力，若随彼力则我般若波罗蜜多不得圆满。若我六种波罗蜜多不得圆满，终不能得一切智智利益安乐一切有情。’
　　“憍尸迦，是菩萨摩诃萨不离一切智智心，以无所得为方便，于此般若波罗蜜多，至心听闻、受持、读诵、精勤修学、如理思惟、书写、解说、广令流布，得如是等现法当来世、出世间功德胜利。”
　　尔时，天帝释白佛言：“世尊，如是般若波罗蜜多甚奇希有，能调菩萨摩诃萨众令离高心，复能回向一切智智。”
　　尔时，佛告天帝释言：“憍尸迦，云何般若波罗蜜多甚奇希有，能调菩萨摩诃萨众令离高心，复能回向一切智智？”
　　时，天帝释白言：“世尊，诸菩萨摩诃萨行世间布施波罗蜜多时，若于如来应正等觉及诸菩萨、独觉、声闻、孤穷、老病、道行、乞者而行布施，便作是念：‘我能施佛乃至乞者。’是菩萨摩诃萨无方便善巧故，虽行布施波罗蜜多，而起高心不能回向一切智智。诸菩萨摩诃萨行世间净戒、安忍、精进、静虑、般若波罗蜜多时，便作是念：‘我能修行净戒乃至般若波罗蜜多。’亦作是念：‘我能圆满净戒乃至般若波罗蜜多。’是菩萨摩诃萨无方便善巧故，虽行净戒乃至般若波罗蜜多，而起高心不能回向一切智智。如是乃至诸菩萨摩诃萨修行一切智、道相智、一切相智时，若作是念：‘我能修行一切智、道相智、一切相智。’亦作是念：‘我能圆满一切智、道相智、一切相智。’是菩萨摩诃萨无方便善巧故，虽修行一切智、道相智、一切相智，而起高心不能回向一切智智。诸菩萨摩诃萨成熟有情、严净佛土时，若作是念：‘我能成熟有情、严净佛土，余无此能。’是菩萨摩诃萨无方便善巧故，虽成熟有情、严净佛土，而起高心不能回向一切智智。
　　“世尊，如是菩萨摩诃萨众，依世间心修诸善法，无方便善巧故，我、我所执扰乱心故，虽修般若波罗蜜多而未得故，不能调伏高心，亦不能回向一切智智。
　　“世尊，若菩萨摩诃萨行出世布施波罗蜜多时，善修般若波罗蜜多故不得施者，不得受者，不得布施，是菩萨摩诃萨依止般若波罗蜜多而行布施故，能调伏高心，亦能回向一切智智。若菩萨摩诃萨行出世净戒乃至般若波罗蜜多时，善修般若波罗蜜多故，不得净戒乃至般若及一切法，是菩萨摩诃萨依止般若波罗蜜多，而行净戒乃至般若故能调伏高心，亦能回向一切智智。如是乃至若菩萨摩诃萨修行一切智、道相智、一切相智时，善修般若波罗蜜多故，不得一切智、道相智、一切相智及一切法，是菩萨摩诃萨依止般若波罗蜜多，而修一切智、道相智、一切相智故能调伏高心，亦能回向一切智智。若菩萨摩诃萨成熟有情、严净佛土时，善修般若波罗蜜多故，不得成熟有情、严净佛土及一切法，是菩萨摩诃萨依止般若波罗蜜多，而成熟有情、严净佛土故能调伏高心，亦能回向一切智智。
　　“世尊，由此因缘，我作是说：如是般若波罗蜜多甚奇希有，能调菩萨摩诃萨众令离高心，复能回向一切智智。”
　　尔时，佛告天帝释言：“憍尸迦，若善男子、善女人等能于般若波罗蜜多甚深经典，不离一切智智心，以无所得为方便，至心听闻、受持、读诵、精勤修学、如理思惟、书写、解说、广令流布，是善男子、善女人等身心安乐，不为一切灾横侵恼。若在军旅交战阵时，至心念诵如是般若波罗蜜多，于诸有情慈悲护念，不为刀杖之所伤杀，所对怨敌皆起慈心，设起恶心自然退败，是善男子、善女人等，若在军旅刀箭所伤失命丧身，终无是处。何以故？憍尸迦，是善男子、善女人等不离一切智智心，以无所得为方便，长夜修行甚深般若波罗蜜多，自能降伏贪、瞋、痴、慢、恶见、随眠、缠垢、恶业种种刀杖，亦能除他贪、瞋、痴、慢、恶见、随眠、缠垢、恶业诸刀杖故。
　　“复次，憍尸迦，若善男子、善女人等，能于般若波罗蜜多甚深经典，不离一切智智心，以无所得为方便，至心听闻、受持、读诵、精勤修学、如理思惟、恭敬供养、尊重赞叹、书写、解说、广令流布，是善男子、善女人等，一切毒药、蛊道、鬼魅、厌祷、咒术皆不能害，水不能溺，火不能烧，刀杖、恶兽、怨贼、恶神、众邪、魍魉不能伤害。何以故？憍尸迦，如是般若波罗蜜多是大神咒，如是般若波罗蜜多是大明咒，如是般若波罗蜜多是无上咒，如是般若波罗蜜多是无等等咒，如是般若波罗蜜多是一切咒王，最上最妙，无能及者，具大威力能伏一切，不为一切之所降伏。是善男子、善女人等精勤修学如是咒王，不为自害，不为他害，不为俱害。何以故？憍尸迦，是善男子、善女人等学此般若波罗蜜多，了自他俱不可得故。憍尸迦，是善男子、善女人等学此般若波罗蜜多大咒王时，不得我乃至见者，不得色乃至识，如是乃至不得一切智、道相智、一切相智，以于我等无所得故，不为自害，不为他害，不为俱害。
　　“憍尸迦，是善男子、善女人等学此般若波罗蜜多大咒王时，于我及法虽无所得，而证无上正等菩提，观诸有情心行差别，随宜为转无上法轮，令如说行得大饶益。何以故？憍尸迦，过去、未来、现在菩萨摩诃萨众，皆于如是甚深般若波罗蜜多大神咒王精勤修学，已、当、现证无上菩提，转妙法轮度无量众。
　　“复次，憍尸迦，若善男子、善女人等于此般若波罗蜜多甚深经典，不离一切智智心，以无所得为方便，至心听闻、受持、读诵、精勤修学、如理思惟、书写、解说、广令流布，是善男子、善女人等随所居止国土、城邑、人及非人，不为一切灾横疾疫之所伤害。何以故？憍尸迦，是善男子、善女人等随所住处，为此三千大千世界及余十方无量无数无边世界，所有四大王众天乃至色究竟天，并诸龙、神、阿素洛等，常来守护、恭敬供养、尊重赞叹，不令般若波罗蜜多大神咒王有留难故。
　　“复次，憍尸迦，若善男子、善女人等书此般若波罗蜜多大神咒王，置清净处恭敬供养、尊重赞叹，虽不听闻、受持、读诵、精勤修学、如理思惟，亦不为他开示分别，而此住处国邑、王都、人非人等不为一切灾横疾疫之所伤害。何以故？憍尸迦，如是般若波罗蜜多大神咒王随所住处，为此三千大千世界及余十方无量无数无边世界，所有四大王众天乃至色究竟天并诸龙神、阿素洛等，常来守护、恭敬供养、尊重赞叹，不令般若波罗蜜多大神咒王有留难故。
　　“憍尸迦，是善男子，善女人等但书般若波罗蜜多大神咒王，置清净处恭敬供养、尊重赞叹，尚获如是现法胜利，况能听闻、受持、读诵、精勤修学、如理思惟，及广为他开示分别！当知是辈功德无边，速证菩提饶益一切。
