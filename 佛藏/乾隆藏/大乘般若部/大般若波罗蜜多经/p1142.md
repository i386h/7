<!-- { "loadSidebar": true } -->
　　“善现，四无所畏者，若诸如来、应、正等觉，自称我是正等觉者，设有沙门、若婆罗门、若天魔梵、若余世间依法立难，或令忆念：‘佛于是法非正等觉。’我于彼难正见无因，以于彼难正见无因，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间，定无有能如法转者，是第一无畏。若诸如来、应、正等觉，自称我已永尽诸漏，设有沙门、若婆罗门、若天魔梵、若余世间依法立难，或令忆念：‘佛于是漏犹未永尽。’我于彼难正见无因，以于彼难正见无因，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间，定无有能如法转者，是第二无畏。若诸如来、应、正等觉，自称我为诸弟子众说能障法染必为障，设有沙门、若婆罗门、若天魔梵、若余世间依法立难，或令忆念：‘有染是法不能为障。’我于彼难正见无因，以于彼难正见无因，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间，定无有能如法转者，是第三无畏。若诸如来、应、正等觉，自称我为诸弟子众说出离道，诸圣修习决定出离，决定通达，正尽众苦，作苦边际，设有沙门、若婆罗门、若天魔梵、若余世间依法立难，或令忆念：‘有修此道非正出离、非正通达、非正尽苦、非作苦边。’我于彼难正见无因，以于彼难正见无因，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间，定无有能如法转者，是第四无畏。如是名为四无所畏。
　　“善现，四无碍解者，谓义无碍解、法无碍解、词无碍解、辩无碍解，如是名为四无碍解。善现，云何义无碍解？谓缘义无碍智。云何法无碍解？谓缘法无碍智。云何词无碍解？谓缘词无碍智。云何辩无碍解？谓缘辩无碍智。
　　“善现，十八佛不共法者，谓诸如来、应、正等觉，常无误失，无卒暴音，无忘失念，无不定心，无种种想，无不择舍，志欲无退，精进无退，忆念无退，般若无退，解脱无退，解脱知见无退，若智若见于过去世无著无碍，若智若见于现在世无著无碍，若智若见于未来世无著无碍，一切身业智为前导随智而转，一切语业智为前导随智而转，一切意业智为前导随智而转，是名十八佛不共法。
　　“复次，善现，三十二大士相者，谓如来足下有平满相，妙善安住犹如奁底，地虽高下，随足所蹈皆悉坦然无不等触，是为第一。如来足下千辐轮文，辋毂众相无不圆满，是为第二。如来手足悉皆柔软，如睹罗绵胜过一切，是为第三。如来手足一一指间，犹如雁王咸有鞔网，金色交络文同绮画，是为第四。如来手足所有诸指，圆满纤长甚可爱乐，是为第五。如来足跟广长圆满，与趺相称胜余有情，是为第六。如来足趺修高充满，柔软妙好与跟相称，是为第七。如来双腨渐次纤圆，如瑿泥耶仙鹿王腨，是为第八。如来双臂修直[月+庸]圆，如象王鼻平立摩膝，是为第九。如来阴相势峰藏密，其犹龙马亦如象王，是为第十。如来毛孔各一毛生，柔润绀青右旋宛转，是第十一。如来发毛端皆上靡，右旋宛转柔润绀青，严金色身甚可爱乐，是第十二。如来身皮细薄润滑，尘垢水等皆所不住，是第十三。如来身皮皆真金色，光洁晃曜如妙金台，众宝庄严众所乐见，是第十四。如来两足、二手掌中、颈及双肩七处充满，是第十五。如来肩项圆满殊妙，是第十六。如来膊腋悉皆充实，是第十七。如来容仪洪满端直，是第十八。如来身相修广端严，是第十九。如来体相纵广量等，周匝圆满如诺瞿陀，是第二十。如来颔臆并身上半，威容广大如师子王，是二十一。如来常光面各一寻，是二十二。如来齿相四十齐平，净密根深白逾珂雪，是二十三。如来四牙鲜白锋利，是二十四。如来常得味中上味，是二十五。如来舌相薄净广长，能覆面轮至耳发际，是二十六。如来梵音词韵弘雅，随众多少无不等闻，其声洪震犹如天鼓，发言婉约如频迦音，是二十七。如来眼睫犹如牛王，绀青齐整不相杂乱，是二十八。如来眼睛绀青鲜白，红环间饰皎洁分明，是二十九。如来面轮其犹满月，眉相皎净如天帝弓，是第三十。如来眉间有白毫相，右旋柔软如睹罗绵，鲜白光净逾珂雪等，是三十一。如来顶上乌瑟腻沙，高显周圆犹如天盖，是三十二。是名三十二大士相。”
大般若波罗蜜多经卷第四百七十第二分众德相品第七十六之三
　　“复次，善现，八十随好者，谓如来指爪狭长薄润，光洁鲜净如花赤铜，是为第一。如来手足指圆纤长，佣直柔软节骨不现，是为第二。如来手足各等无差，于诸指间悉皆充密，是为第三。如来手足圆满如意，软净光泽色如莲花，是为第四。如来筋脉盘结坚固深隐不现，是为第五。如来两踝俱隐不现，是为第六。如来行步直进庠审如龙象王，是为第七。如来行步威容齐肃如师子王，是为第八。如来行步安平庠序，不过不减犹如牛王，是为第九。如来行步进止仪雅其犹鹅王，是为第十。如来回顾必皆右旋，如龙象王举身随转，是第十一。如来肢节渐次佣圆，妙善安布，是第十二。如来骨节交结无隙犹若龙盘，是第十三。如来膝轮妙善安布坚固圆满，是第十四。如来隐处其文妙好，威势具足圆满清净，是第十五。如来身支润滑柔软，光悦鲜净尘垢不著，是第十六。如来身容敦肃无畏常不怯弱，是第十七。如来身支坚固稠密善相属著，是第十八。如来身支安定敦重，曾不掉动圆满无坏，是第十九。如来身相犹若仙王，周匝端严光净离翳，是第二十。如来身有周匝圆光，于行等时恒自照曜，是二十一。如来腹形方正无欠，柔软不现众相庄严，是二十二。如来脐深右旋圆妙清净光泽，是二十三。如来脐厚不洼不凸周匝妙好，是二十四。如来皮肤远离疥癣，亦无黡点、疣赘等过，是二十五。如来手掌充满柔软，足下安平，是二十六。如来手文深长明直润泽不断，是二十七。如来唇色光润丹晖，如频婆果上下相称，是二十八。如来面门不长不短、不大不小如量端严，是二十九。如来舌相软薄广长如赤铜色，是第三十。如来发声威震深远，如象王吼明朗清彻，是三十一。如来音韵美妙具足如深谷响，是三十二。如来鼻高修而且直，其孔不现，是三十三。如来诸齿方整鲜白，是三十四。如来诸牙圆白光洁渐次锋利，是三十五。如来眼净青白分明，是三十六。如来眼相修广，犹如青莲花叶甚可爱乐，是三十七。如来眼睫上下齐整稠密不白，是三十八。如来双眉长而不白致而细软，是三十九。如来双眉绮靡顺次绀琉璃色，是第四十。如来双眉高显光润形如初月，是四十一。如来耳厚广大修长轮埵成就，是四十二。如来两耳绮丽齐平离众过失，是四十三。如来容仪能令见者无损无染皆生爱敬，是四十四。如来额广圆满平正形相殊妙，是四十五。如来身分上下圆满，如师子王威严无对，是四十六。如来头发修长绀青、稠密不白，是四十七。如来头发香洁细软、润泽旋转，是四十八。如来头发齐整无乱亦不交杂，是四十九。如来头发坚固不断永无褫落，是第五十。如来头发光滑殊妙尘垢无著，是五十一。如来身分坚固充实逾那罗延，是五十二。如来身体长大端直，是五十三。如来诸窍清净圆好，是五十四。如来身肢势力殊胜无与等者，是五十五。如来身相众所乐观尝无厌足，是五十六。如来面轮修广得所，皎洁光净如秋满月，是五十七。如来颜貌舒泰光显，含笑先言唯向不背，是五十八。如来面貌光泽熙怡，远离颦蹙、青赤等过，是五十九。如来身肢清净无垢常无臭秽，是第六十。如来身所有诸毛孔中常出如意微妙之香，是六十一。如来面门常出最上殊胜之香，是六十二。如来头相周圆妙好，如末达那亦犹天盖，是六十三。如来身毛绀青光净，如孔雀项红晖绮饰色类赤铜，是六十四。如来法音随众大小不增不减应理无差，是六十五。如来顶相无能见者，是六十六。如来手足指约分明，庄严妙好如赤铜色，是六十七。如来行时其足去地如四指量而现印文，是六十八。如来自持不待他卫，身无倾动亦不逶迤，是六十九。如来威德远震一切，恶心见喜恐怖见安，是第七十。如来音声不高不下，随众生意和悦与言，是七十一。如来能随诸有情类言音意乐而为说法，是七十二。如来一音演说正法，随有情类各令得解，是七十三。如来说法咸依次第，必有因缘言无不善，是七十四。如来等观诸有情类，赞善毁恶而无爱憎，是七十五。如来所为先观后作，轨范具足令识善净，是七十六。如来相好一切有情无能观尽，是七十七。如来顶骨坚实圆满，是七十八。如来颜容常少不老好巡旧处，是七十九。如来手足及胸臆前，俱有吉祥喜旋德相，文同绮画色类朱丹，是第八十。如是名为八十随好。
　　“善现，如来应正等觉成就如是诸相好故，身光任运能照三千大千世界无不遍满，若作意时即能普照无量无边无数世界，然为怜愍诸有情故，摄光常照面各一寻。若纵身光，即日月等所有光明皆悉不现，诸有情类便不能知昼夜半月月时岁数，所作事业有不得成。佛声任运能遍三千大千世界，若作意时即能遍满无量无边无数世界，然为利乐诸有情故，声随众量不减不增。善现，如是功德胜利，我先菩萨位修行般若波罗蜜多时已能成办，故今相好圆满庄严，一切有情见者欢喜，皆获殊胜利益安乐。
