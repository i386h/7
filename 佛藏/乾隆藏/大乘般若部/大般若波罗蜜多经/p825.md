<!-- { "loadSidebar": true } -->
　　“复次，善现，若菩萨摩诃萨如是修学甚深般若波罗蜜多善巧方便，能摄一切波罗蜜多，能集一切波罗蜜多，能导一切波罗蜜多。何以故？善现，甚深般若波罗蜜多中，含容一切波罗蜜多故。善现，譬如萨迦耶见普能摄受六十二见，甚深般若波罗蜜多亦复如是，含容一切波罗蜜多。善现，譬如诸殒没者命根灭故诸根随灭，甚深般若波罗蜜多亦复如是，一切所学波罗蜜多悉皆随从，若无般若波罗蜜多，亦无一切波罗蜜多。是故，善现，若菩萨摩诃萨欲到一切波罗蜜多究竟彼岸，应勤修学甚深般若波罗蜜多。
　　“善现当知，若菩萨摩诃萨修学如是甚深般若波罗蜜多，于诸有情最为上首。何以故？善现，是菩萨摩诃萨已能修学无上处故。
　　“复次，善现，于意云何？于此三千大千世界诸有情类宁为多不？”
　　善现答言：“甚多，世尊！甚多，善逝！赡部洲中诸有情类尚多无数，何况三千大千世界诸有情类！”
　　佛言：“善现，假使三千大千世界诸有情类，非前非后皆得人身，得人身已，非前非后皆证无上正等菩提。有善男子、善女人等住菩萨乘，尽其形寿能以上妙衣服、饮食、卧具、汤药及余资具，供养恭敬、尊重赞叹此诸如来、应、正等觉。是善男子、善女人等由此因缘得福多不？”
　　善现答言：“甚多，世尊！甚多，善逝！”
　　佛言：“善现，若善男子、善女人等住菩萨乘，能于如是甚深般若波罗蜜多听闻、受持、读诵、书写、思惟、修习，所获福聚甚多于前无量无数。何以故？善现，甚深般若波罗蜜多具大义利，能令菩萨摩诃萨众速引无上正等菩提，胜前所得诸善根故。是故，善现，若菩萨摩诃萨欲居一切有情上首，当学如是甚深般若波罗蜜多。若菩萨摩诃萨欲普饶益一切有情，无救护者为作救护，无归依者为作归依，无投趣者为作投趣，无眼目者为作眼目，无光明者为作光明，失道路者示以道路，未涅槃者令得涅槃，当学如是甚深般若波罗蜜多。若菩萨摩诃萨欲得无上正等菩提，欲行诸佛所行境界，欲游戏佛所游戏处，欲作诸佛大师子吼，欲击诸佛无上法鼓，欲扣诸佛无上法钟，欲吹诸佛无上法螺，欲升诸佛无上法座，欲说诸佛无上法义，欲决一切有情疑网，欲入诸佛甘露法界，欲受诸佛微妙喜乐，当学如是甚深般若波罗蜜多。
　　“复次，善现，若菩萨摩诃萨修学如是甚深般若波罗蜜多，无有一切功德善根而不能得。”
　　时，具寿善现白佛言：“世尊，诸菩萨摩诃萨修学如是甚深般若波罗蜜多，岂亦能得声闻、独觉功德善根？”
　　佛言：“善现，声闻、独觉功德善根，此诸菩萨摩诃萨众亦皆能得，但于其中无住无著。以胜智见正观察已，超过彼位，趣入菩萨正性离生故，此菩萨摩诃萨众，无有一切功德善根而不能得。
　　“复次，善现，若菩萨摩诃萨如是学时，则为邻近一切智智，疾证无上正等菩提。
　　“复次，善现，若菩萨摩诃萨如是学时，则为一切世间天、人、阿素洛等真实福田。
　　“复次，善现，若菩萨摩诃萨如是学时，超诸世间沙门、梵志、声闻、独觉福田之上，速能证得一切智智。
　　“复次，善现，若菩萨摩诃萨如是学时，随所生处不舍般若波罗蜜多，不离般若波罗蜜多，常行般若波罗蜜多。
　　“复次，善现，若菩萨摩诃萨修学如是甚深般若波罗蜜多，当知已于一切智智得不退转，远离声闻及独觉地，邻近无上正等菩提。
　　“复次，善现，若菩萨摩诃萨行甚深般若波罗蜜多时，作如是念：‘此是般若波罗蜜多，此是修时，此是修处，我能修此甚深般若波罗蜜多，我由如是甚深般若波罗蜜多，舍离如是所应舍法，必当证得一切智智。’若作是念，非行般若波罗蜜多，亦于般若波罗蜜多不能解了甚深般若波罗蜜多。不作是念：‘此是般若波罗蜜多，此是修时，此是修处，此是修者，此是般若波罗蜜多所应远离烦恼障法，此是般若波罗蜜多所证无上正等菩提。’若菩萨摩诃萨行甚深般若波罗蜜多时，作如是念：‘此非般若波罗蜜多，此非修时，此非修处，此非修者，非由般若波罗蜜多能有所离及有所得。所以者何？以一切法皆住真如、法界、实际，无差别故。’若如此行，是行般若波罗蜜多。”初分愿喻品第五十六之一
　　时，天帝释作是念言：“若菩萨摩诃萨修行般若波罗蜜多，修行静虑、精进、安忍、净戒、布施波罗蜜多，尚超一切有情之上，况得无上正等菩提！若菩萨摩诃萨安住内空，安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，尚超一切有情之上，况得无上正等菩提！若菩萨摩诃萨安住真如，安住法界、法性、不虚妄性、不变异性、平等性、离生性、法定、法住、实际、虚空界、不思议界，尚超一切有情之上，况得无上正等菩提！若菩萨摩诃萨安住苦圣谛，安住集、灭、道圣谛，尚超一切有情之上，况得无上正等菩提！若菩萨摩诃萨修行四静虑，修行四无量、四无色定，尚超一切有情之上，况得无上正等菩提！若菩萨摩诃萨修行八解脱，修行八胜处、九次第定、十遍处，尚超一切有情之上，况得无上正等菩提！若菩萨摩诃萨修行四念住，修行四正断、四神足、五根、五力、七等觉支、八圣道支，尚超一切有情之上，况得无上正等菩提！若菩萨摩诃萨修行空解脱门，修行无相、无愿解脱门，尚超一切有情之上，况得无上正等菩提！若菩萨摩诃萨修行极喜地，修行离垢地、发光地、焰慧地、极难胜地、现前地、远行地、不动地、善慧地、法云地，尚超一切有情之上，况得无上正等菩提！若菩萨摩诃萨修行五眼，修行六神通，尚超一切有情之上，况得无上正等菩提！若菩萨摩诃萨修行佛十力，修行四无所畏、四无碍解、大慈、大悲、大喜、大舍、十八佛不共法，尚超一切有情之上，况得无上正等菩提！若菩萨摩诃萨修行无忘失法，修行恒住舍性，尚超一切有情之上，况得无上正等菩提！若菩萨摩诃萨修行一切智，修行道相智、一切相智，尚超一切有情之上，况得无上正等菩提！若菩萨摩诃萨修行一切陀罗尼门，修行一切三摩地门，尚超一切有情之上，况得无上正等菩提！若菩萨摩诃萨修行菩萨摩诃萨行，尚超一切有情之上，况得无上正等菩提！若菩萨摩诃萨修行无上正等菩提，尚超一切有情之上，况得无上正等菩提！
　　“若诸有情闻说一切智智名字心生信解，尚为获得人中善利及得世间最胜寿命，况发无上正等觉心，或常听闻如是般若波罗蜜多甚深经典！若诸有情能发无上正等觉心，听闻般若波罗蜜多甚深经典，诸余有情皆应愿乐，所获功德世间天、人、阿素洛等不能及故。”
　　尔时，世尊知天帝释心之所念，即便告言：“憍尸迦，如是，如是，如汝所念。”
　　时，天帝释深心欢喜，即取天上微妙香花，奉散如来、应、正等觉及诸菩萨摩诃萨众。既散花已，作是愿言：“若菩萨乘诸善男子、善女人等求趣无上正等菩提，以我所生善根功德，令彼所求无上佛法速得圆满，令彼所求一切智智速得圆满，令彼所求自然人法速得圆满，令彼所求真无漏法速得圆满，令彼一切所欲闻法皆速圆满。若求声闻、独觉乘者，亦令所愿疾得满足。”
　　作是愿已，即白佛言：“世尊，若菩萨乘诸善男子、善女人等已发无上正等觉心，我终不生一念异意，令其退转大菩提心。我亦不生一念异意，令诸菩萨摩诃萨众厌离无上正等菩提，退住声闻或独觉地。
　　“世尊，若诸菩萨摩诃萨众，已于无上正等菩提心生乐欲，我愿彼心倍复增进速证无上正等菩提，愿彼菩萨摩诃萨众见生死中种种苦已，为欲利乐世间天、人、阿素洛等，发起种种坚固大愿：‘我既自度生死大海，亦当精勤度未度者。我既自解生死系缚，亦当精勤解未解者。我于种种生死怖畏既自安隐，亦当精勤安未安者。我既自证究竟涅槃，亦当精勤令未证者皆同证得。’
　　“世尊，若善男子、善女人等，于初发心菩萨功德，起随喜心得几所福？于久发心菩萨功德，起随喜心得几所福？于不退转地菩萨功德，起随喜心得几所福？于一生所系菩萨功德，起随喜心得几所福？”
　　尔时，佛告天帝释言：“憍尸迦，四大洲界可知斤两，是随喜福不可称量。复次，憍尸迦，小千世界可知斤两，是随喜福不可称量。复次，憍尸迦，中千世界可知斤两，是随喜福不可称量。复次，憍尸迦，我此三千大千世界可知斤两，是随喜福不可称量。复次，憍尸迦，假使三千大千世界合为一海，若复有能取一毛发析为百分，取一分端沾彼海水可知渧数，是随喜福不可数知。何以故？憍尸迦，是善男子、善女人等所随喜福无边际故。”
　　时，天帝释复白佛言：“世尊，若诸有情于诸菩萨功德善根不随喜者，当知皆是魔所魅著。世尊，若诸有情于诸菩萨功德善根不随喜者，当知皆是魔之眷属。世尊，若诸有情于诸菩萨功德善根不随喜者，当知皆从魔天界没来生是间。所以者何？若诸菩萨摩诃萨众求趣无上正等菩提，若有发心于彼功德深随喜者，皆为破坏一切魔军宫殿眷属，回向无上正等菩提。世尊，若诸有情深心爱敬佛、法、僧宝，于诸菩萨功德善根应生随喜，既随喜已，回向无上正等菩提，而不应生一二多想。若能如是，速证无上正等菩提，度脱有情破魔眷属。”
　　尔时，佛告天帝释言：“如是，如是，如汝所说。憍尸迦，若善男子、善女人等于诸菩萨功德善根深生随喜，回向无上正等菩提，是善男子、善女人等速证无上正等菩提，速能圆满诸菩萨行，速能供养一切如来、应、正等觉，常遇善友，恒闻般若波罗蜜多甚深经典。是善男子、善女人等成就如是功德善根，随所生处常为一切世间天、人、阿素洛等供养恭敬、尊重赞叹，不见恶色，不闻恶声，不嗅恶香，不尝恶味，不觉恶触，常不思念不如理法，终不远离诸佛世尊，从一佛土至一佛土，亲近诸佛种诸善根，成熟有情、严净佛土。何以故？憍尸迦，是善男子、善女人等，能于无量、无数、无边最初发心菩萨摩诃萨功德善根深生随喜，回向无上正等菩提。能于无量、无数、无边已住初地乃至十地菩萨摩诃萨功德善根深生随喜，回向无上正等菩提。能于无量、无数、无边一生所系菩萨摩诃萨功德善根深生随喜，回向无上正等菩提。由此因缘，是善男子、善女人等善根增进，速近无上正等菩提，证得无上大菩提已，能度无量、无数、无边诸有情类，于无余依般涅槃界而般涅槃。
