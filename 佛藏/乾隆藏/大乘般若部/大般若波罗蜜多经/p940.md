<!-- { "loadSidebar": true } -->
　　“善现，本性空中从缘所生诸法皆不可得。
　　“善现，本性空中无明不可得，行、识、名色、六处、触、受、爱、取、有、生、老死愁叹苦忧恼亦不可得。
　　“善现，本性空中布施波罗蜜多不可得，净戒、安忍、精进、静虑、般若波罗蜜多亦不可得。
　　“善现，本性空中内空不可得，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空亦不可得。
　　“善现，本性空中四念住不可得，四正断、四神足、五根、五力、七等觉支、八圣道支亦不可得。
　　“善现，本性空中苦圣谛不可得，集、灭、道圣谛亦不可得。
　　“善现，本性空中四静虑不可得，四无量、四无色定亦不可得。
　　“善现，本性空中八解脱不可得，八胜处、九次第定、十遍处亦不可得。
　　“善现，本性空中一切陀罗尼门不可得，一切三摩地门亦不可得。
　　“善现，本性空中空解脱门不可得，无相、无愿解脱门亦不可得。
　　“善现，本性空中菩萨极喜地不可得，离垢地、发光地、焰慧地、极难胜地、现前地、远行地、不动地、善慧地、法云地亦不可得。
　　“善现，本性空中五眼不可得，六神通亦不可得。
　　“善现，本性空中佛十力不可得，四无所畏、四无碍解、大慈、大悲、大喜、大舍、十八佛不共法亦不可得。
　　“善现，本性空中无忘失法不可得，恒住舍性亦不可得。
　　“善现，本性空中一切智不可得，道相智、一切相智亦不可得。
　　“善现，本性空中预流果不可得，一来、不还、阿罗汉果、独觉菩提亦不可得。
　　“善现，本性空中一切菩萨摩诃萨行不可得，诸佛无上正等菩提亦不可得。
　　“善现，本性空中色非色法不可得，有见无见、有对无对、有漏无漏、有为无为法亦不可得。
　　“善现，本性空中三十二大士相不可得，八十随好亦不可得。
　　“善现，如佛化作四众，所谓苾刍、苾刍尼、邬波索迦、邬波斯迦，假使化佛百千俱胝那庾多劫为彼四众宣说法要。于意云何？如是化众颇有能得预流果，或得一来果，或得不还果，或得阿罗汉果，或得独觉菩提，或得无上正等菩提不？”
　　善现答言：“不也，世尊。不也，善逝。何以故？是诸化众都无实事，非无实法可有得果。”
　　佛言：“善现，诸法亦尔，皆本性空都无实事，于中何等菩萨摩诃萨为何等有情说何等法，可令得预流果、或一来果、或不还果、或阿罗汉果、或独觉菩提、或复无上正等菩提？
　　“善现，诸菩萨摩诃萨虽为有情宣说种种本性空法，而诸有情实不可得，哀愍彼堕颠倒法故，拨济令住无颠倒法。无颠倒者谓无分别，无分别者无颠倒故，若有分别则有颠倒，彼等流故。
　　“善现，诸无分别无颠倒中，无我，无有情、命者、生者、养者、士夫、补特伽罗、意生、儒童、作者、使作者、起者、使起者、受者、使受者、知者、见者；亦无色，无受、想、行、识；亦无眼处，无耳、鼻、舌、身、意处；亦无色处，无声、香、味、触、法处；亦无眼界、无耳、鼻、舌、身、意界；亦无色界，无声、香、味、触、法界；亦无眼识界，无耳、鼻、舌、身、意识界；亦无眼触，无耳、鼻、舌、身、意触；亦无眼触为缘所生诸受，无耳、鼻、舌、身、意触为缘所生诸受；亦无地界，无水、火、风、空、识界；亦无因缘，无等无间缘、所缘缘、增上缘；亦无从缘所生诸法；亦无无明，无行、识、名色、六处、触、受、爱、取、有、生、老死愁叹苦忧恼；亦无布施波罗蜜多，无净戒、安忍、精进、静虑、般若波罗蜜多；亦无内空，无外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；亦无四念住，无四正断、四神足、五根、五力、七等觉支、八圣道支；亦无苦圣谛，无集、灭、道圣谛；亦无四静虑，无四无量、四无色定；亦无八解脱，无八胜处、九次第定、十遍处；亦无一切陀罗尼门，无一切三摩地门；亦无空解脱门，无无相、无愿解脱门；亦无极喜地，无离垢地、发光地、焰慧地、极难胜地、现前地、远行地、不动地、善慧地、法云地；亦无五眼，无六神通；亦无佛十力，无四无所畏、四无碍解、大慈、大悲、大喜、大舍、十八佛不共法；亦无无忘失法，无恒住舍性；亦无一切智，无道相智、一切相智；亦无预流果，无一来、不还、阿罗汉果、独觉菩提；亦无一切菩萨摩诃萨行，无诸佛无上正等菩提；亦无色非色法，无有见无见、有对无对、有漏无漏、有为无为法；亦无三十二大士相，无八十随好。
　　“善现，此无所有即本性空，诸菩萨摩诃萨修行般若波罗蜜多时，安住此中见诸有情堕颠倒想，方便善巧令得解脱，谓令解脱无我我想，无有情、命者、生者、养者、士夫、补特伽罗、意生、儒童、作者、使作者、起者、使起者、受者、使受者、知者、见者有情乃至见者想；亦令解脱无色色想，无受、想、行、识受、想、行、识想；亦令解脱无眼处眼处想，无耳、鼻、舌、身、意处耳、鼻、舌、身、意处想；亦令解脱无色处色处想，无声、香、味、触、法处声、香、味、触、法处想；亦令解脱无眼界眼界想，无耳、鼻、舌、身、意界耳、鼻、舌、身、意界想；亦令解脱无色界色界想，无声、香、味、触、法界声、香、味、触、法界想；亦令解脱无眼识界眼识界想，无耳、鼻、舌、身、意识界耳、鼻、舌、身、意识界想；亦令解脱无眼触眼触想，无耳、鼻、舌、身、意触耳、鼻、舌、身、意触想；亦令解脱无眼触为缘所生诸受眼触为缘所生诸受想；无耳、鼻、舌、身、意触为缘所生诸受耳、鼻、舌、身、意触为缘所生诸受想；亦令解脱无地界地界想，无水、火、风、空、识界水、火、风、空、识界想；亦令解脱无因缘因缘想；无等无间缘、所缘缘、增上缘等无间缘、所缘缘、增上缘想；亦令解脱无从缘所生诸法从缘所生诸法想；亦令解脱无无明无明想，无行、识、名色、六处、触、受、爱、取、有、生、老死愁叹苦忧恼行乃至老死愁叹苦忧恼想；亦令解脱无布施波罗蜜多布施波罗蜜多想，无净戒、安忍、精进、静虑、般若波罗蜜多净戒乃至般若波罗蜜多想；亦令解脱无内空内空想，无外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空外空乃至无性自性空想；亦令解脱无四念住四念住想，无四正断、四神足、五根、五力、七等觉支、八圣道支四正断乃至八圣道支想；亦令解脱无苦圣谛苦圣谛想，无集、灭、道圣谛集、灭、道圣谛想；亦令解脱无四静虑四静虑想，无四无量、四无色定四无量、四无色定想；亦令解脱无八解脱八解脱想，无八胜处、九次第定、十遍处八胜处、九次第定、十遍处想；亦令解脱无陀罗尼门陀罗尼门想，无三摩地门三摩地门想；亦令解脱无空解脱门空解脱门想，无无相、无愿解脱门无相、无愿解脱门想；亦令解脱无极喜地极喜地想，无离垢地、发光地、焰慧地、极难胜地、现前地、远行地、不动地、善慧地、法云地离垢地乃至法云地想；亦令解脱无五眼五眼想，无六神通六神通想；亦令解脱无佛十力佛十力想，无四无所畏、四无碍解、大慈、大悲、大喜、大舍、十八佛不共法四无所畏乃至十八佛不共法想；亦令解脱无无忘失法无忘失法想，无恒住舍性恒住舍性想；亦令解脱无一切智一切智想，无道相智、一切相智道相智、一切相智想；亦令解脱无预流果预流果想，无一来、不还、阿罗汉果、独觉菩提一来、不还、阿罗汉果、独觉菩提想；亦令解脱无一切菩萨摩诃萨行一切菩萨摩诃萨行想，无诸佛无上正等菩提诸佛无上正等菩提想；亦令解脱无色非色法色非色法想，无有见无见、有对无对、有漏无漏、有为无为法有见无见乃至有为无为法想；亦令解脱无三十二大士相三十二大士相想，无八十随好八十随好想；亦令解脱五取蕴等诸有漏法，亦令解脱四念住等诸无漏法。何以故？善现，四念住等诸无漏法，亦非如胜义谛无生无灭、无相无为、无戏论无分别，亦应解脱，胜义谛者即本性空，此本性空即是诸佛所证无上正等菩提。
大般若波罗蜜多经卷第三百八十八初分不可动品第七十之三
