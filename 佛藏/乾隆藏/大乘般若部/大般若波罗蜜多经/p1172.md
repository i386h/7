<!-- { "loadSidebar": true } -->
　　“舍利子，有菩萨摩诃萨宿住随念智证通，能如实忆十方各如殑伽沙界一切有情诸宿住事，所谓随忆若自若他过去一心乃至百心顷诸宿住事，或复随忆若自若他过去一日乃至百日诸宿住事，或复随忆若自若他过去一月乃至百月诸宿住事，或复随忆若自若他过去一岁乃至百岁诸宿住事，或复随忆若自若他过去一劫、百劫、千劫、多百千劫乃至无量百千俱胝那庾多劫诸宿住事，或复随忆前际所有诸宿住事，谓如是时，如是处，如是名，如是姓，如是类，如是食，如是久住，如是寿量，如是苦乐，从彼处没来生此间，从此间没往生彼处，如是形貌，如是言说，若略若广，诸宿住事皆能随忆。舍利子，此菩萨摩诃萨虽具如是种种宿住随念智用，而于其中不自高举，不执宿住随念智证通性，不执宿住随念智证通事，不执能得宿住随念智证通者，于执、不执俱无所执。何以故？舍利子，自性空故，自性离故，自性本来不可得故。舍利子，是菩萨摩诃萨不为娱乐引发宿住随念智通，唯除为得一切智智。舍利子，是为菩萨摩诃萨修行般若波罗蜜多引发宿住随念智证通波罗蜜多。
　　“舍利子，有菩萨摩诃萨天眼智证通，最胜清净过人天眼，能如实见十方各如殑伽沙界情、非情类种种色像，见诸有情死时生时好色恶色，善趣恶趣，若劣若胜，随业力用受生差别：如是有情成身、语、意三种妙行，赞美贤圣正见因缘，身坏命终当升善趣，或生天上、或生人中受诸快乐；如是有情成身、语、意三种恶行，诽毁贤圣邪见因缘，身坏命终当堕恶趣，或生地狱、或生傍生、或生鬼界、或生边地下贱秽恶有情聚中受诸苦恼。舍利子，此菩萨摩诃萨虽具如是清净天眼见十方界诸趣有情死此生彼因果差别，而于其中不自高举，不执天眼智证通性，不执天眼智证通事，不执能得如是天眼智证通者，于执、不执俱无所执。何以故？舍利子，自性空故，自性离故，自性本来不可得故。舍利子，是菩萨摩诃萨不为娱乐引发如是天眼智通，唯除为得一切智智。舍利子，是为菩萨摩诃萨修行般若波罗蜜多引发天眼智证通波罗蜜多。
　　“舍利子，有菩萨摩诃萨漏尽智证通，能如实知十方各如殑伽沙界一切有情漏尽、不尽。菩萨虽得此漏尽通，不堕声闻及独觉地，唯趣无上正等菩提，不复希求余义利故。舍利子，此菩萨摩诃萨虽具如是漏尽智用，而于其中不自高举，不执漏尽智证通性，不执漏尽智证通事，不执能得如是漏尽智证通者，于执、不执俱无所执。何以故？舍利子，自性空故，自性离故，自性本来不可得故。舍利子，是菩萨摩诃萨不为娱乐引发如是漏尽智通，唯除为得一切智智。舍利子，是为菩萨摩诃萨修行般若波罗蜜多引发漏尽智证通波罗蜜多。
　　“如是，舍利子，诸菩萨摩诃萨修行般若波罗蜜多，速能圆满清净六通，由此六通清净圆满，速能证得一切智智。
　　“复次，舍利子，有菩萨摩诃萨修行般若波罗蜜多，安住布施波罗蜜多，严净一切智智道，由毕竟空无悭吝故；有菩萨摩诃萨修行般若波罗蜜多，安住净戒波罗蜜多，严净一切智智道，由毕竟空无毁犯故；有菩萨摩诃萨修行般若波罗蜜多，安住安忍波罗蜜多，严净一切智智道，由毕竟空无忿恚故；有菩萨摩诃萨修行般若波罗蜜多，安住精进波罗蜜多，严净一切智智道，由毕竟空无懈怠故；有菩萨摩诃萨修行般若波罗蜜多，安住静虑波罗蜜多，严净一切智智道，由毕竟空无散乱故；有菩萨摩诃萨修行般若波罗蜜多，安住般若波罗蜜多，严净一切智智道，由毕竟空无恶慧故。
　　“如是，舍利子，诸菩萨摩诃萨修行般若波罗蜜多，安住六种波罗蜜多或别或总，严净一切智智道，由毕竟空故，无往来故，无取舍故，施设布施、悭贪、净戒、恶戒、安忍、忿恚、精进、懈怠、静虑、散乱、般若、恶慧，而于其中无所执著。舍利子，是菩萨摩诃萨当于尔时不执布施、不执悭贪、不执净戒、不执犯戒、不执安忍、不执忿恚、不执精进、不执懈怠、不执静虑、不执散乱、不执般若、不执恶慧。舍利子，是菩萨摩诃萨当于尔时不执毁骂、不执赞叹、不执轻慢、不执恭敬。何以故？舍利子，无生法中，毁骂、赞叹、轻慢、恭敬皆无有故。所以者何？甚深般若波罗蜜多永绝一切执著事故。
　　“舍利子，是菩萨摩诃萨修行般若波罗蜜多，所获功德最上最妙，一切声闻及诸独觉皆所非有。舍利子，是菩萨摩诃萨功德圆满，成熟有情、严净佛土，速能证得一切智智。
　　“复次，舍利子，诸菩萨摩诃萨修行般若波罗蜜多时，于诸有情起平等心。是菩萨摩诃萨于诸有情起平等心已，得一切有情平等性，得一切法平等性。是菩萨摩诃萨得一切有情平等性、得一切法平等性已，安立一切有情于一切法平等性中。是菩萨摩诃萨于现法中，得一切佛共所护念，得一切菩萨摩诃萨共所爱重，得一切声闻、独觉共所恭敬。是菩萨摩诃萨随所生处，眼常不见不可爱色，耳常不闻不可爱声，鼻常不嗅不可爱香，舌常不尝不可爱味，身常不觉不可爱触，意常不取不可爱法。舍利子，是菩萨摩诃萨能于无上正等菩提永不退转。”
　　当佛说此修行般若波罗蜜多诸菩萨摩诃萨胜功德时，多百苾刍从座而起，各脱上服以奉世尊，奉已皆发阿耨多罗三藐三菩提心。
　　尔时，世尊即便微笑，从面门出种种色光。
　　时，阿难陀即从座起，偏覆左肩，右膝著地，合掌恭敬白言：“世尊，何因何缘现此微笑？诸佛现笑非无因缘。”
　　是时，佛告阿难陀曰：“此从座起多百苾刍，从是已后六十一劫星喻劫中，当得作佛，皆同一号，谓大幢相如来、应、正等觉、明行圆满、善逝、世间解、无上丈夫、调御士、天人师、佛、薄伽梵。此诸苾刍舍是身已，当生东方不动佛国，于彼佛所修菩萨行。”
　　是时，复有六万天子，闻佛所说甚深般若波罗蜜多相应之法欢喜信受，世尊记彼当于慈氏如来法中，净信出家勤修梵行，断诸烦恼证般涅槃。
　　尔时，会中一切大众，以佛神力，皆见十方各千佛土及诸如来、应、正等觉并彼众会。彼诸佛土众德庄严甚可爱乐，当于尔时此堪忍界严净之相所不能及。
　　时，此众会十千众生各发愿言：“我所修福，愿当往生彼彼佛土。”
　　尔时，世尊知其所愿便复微笑，面门又出种种色光。
　　时，阿难陀复从座起，恭敬问佛微笑因缘。
　　时，佛告言：“汝今见此十千人不？”
　　阿难陀言：“唯然！已见！”
　　佛言：“今此十千众生，从此命终随彼愿力，于万佛土各得往生，从是已后，常不离佛供养恭敬、尊重赞叹，修行六种波罗蜜多，得圆满已，证得无上正等菩提，皆同一号，谓庄严王如来、应、正等觉、明行圆满、善逝、世间解、无上丈夫、调御士、天人师、佛、薄伽梵。”
　　尔时，众中具寿舍利子、具寿大目连、具寿大饮光、具寿善现等，众望所识诸大苾刍及苾刍尼、菩萨摩诃萨、邬波索迦、邬波斯迦，皆从座起合掌恭敬，俱白佛言：“世尊，菩萨摩诃萨所得般若波罗蜜多，是大波罗蜜多，是广波罗蜜多，是第一波罗蜜多，是尊波罗蜜多，是胜波罗蜜多，是妙波罗蜜多，是微妙波罗蜜多，是高波罗蜜多，是极波罗蜜多，是上波罗蜜多，是无上波罗蜜多，是无上上波罗蜜多，是等波罗蜜多，是无等波罗蜜多，是无等等波罗蜜多，是如虚空波罗蜜多，是无待对波罗蜜多，是自相空波罗蜜多，是共相空波罗蜜多，是成就一切功德波罗蜜多，是不可屈伏波罗蜜多，是能伏一切波罗蜜多。
　　“世尊，修行般若波罗蜜多诸菩萨摩诃萨，最尊最胜、最上最妙，具大势力，能行无等等布施、净戒、安忍、精进、静虑、般若波罗蜜多，能满无等等布施、净戒、安忍、精进、静虑、般若波罗蜜多，能具无等等布施、净戒、安忍、精进、静虑、般若波罗蜜多，能得无等等自体所谓无边相好妙庄严身，能证无等等法所谓无上正等菩提。世尊亦由修行般若波罗蜜多极圆满故，得无等等色，得无等等受、想、行、识，证无等等菩提，转无等等法轮，利益安乐诸有情类。过去、未来、现在诸佛亦由修行甚深般若波罗蜜多，能于无上正等菩提已、当、现证。是故，世尊，若菩萨摩诃萨欲至一切法究竟彼岸者，应学般若波罗蜜多。世尊，修行般若波罗蜜多诸菩萨摩诃萨，一切世间天、人、阿素洛、健达缚等皆应恭敬供养、尊重赞叹。”
　　尔时，世尊告诸弟子菩萨等言：“如是，如是，如汝所说，修行般若波罗蜜多诸菩萨摩诃萨，一切世间天、人、阿素洛、健达缚等皆应恭敬供养、尊重赞叹。何以故？因是菩萨摩诃萨故，世间便有人、天出现，所谓刹帝利大族、婆罗门大族、长者大族、居士大族、转轮圣王及诸小王富贵自在、四大王众天乃至非想非非想处天出现世间；因此菩萨摩诃萨故，世间便有预流、一来、不还、阿罗汉、独觉、菩萨、诸佛出现；因此菩萨摩诃萨故，世间便有佛宝、法宝、僧宝出现；因此菩萨摩诃萨故，世间便有种种资生乐具出现，所谓饮食、衣服、卧具、病缘医药、财谷、珍宝、灯明等物。以要言之，一切世间人、天等乐及涅槃乐，无不皆因如是菩萨摩诃萨有。所以者何？是菩萨摩诃萨自行六种波罗蜜多，亦劝他行，是故由此修行般若波罗蜜多诸菩萨摩诃萨，一切有情皆获殊胜利益安乐。”
　　尔时，世尊现舌根相，遍覆三千大千世界。从此舌相复出无量种种色光，普照十方殑伽沙等诸佛国土靡不周遍。
　　尔时，十方殑伽沙等诸佛土中，一一各有无量无数诸大菩萨，见此大光心怀犹豫，各各往诣自界佛所，稽首恭敬白言：“世尊，是谁神力？复以何缘有此大光照诸佛土？”
　　时，彼彼佛各各报言：“于某某方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众宣说般若波罗蜜多，现舌根相遍覆三千大千世界。从彼舌相复出无量种种色光，普照十方殑伽沙等诸佛国土靡不周遍。今所见光即是彼佛舌相所现。”
　　时，彼彼界无量无数诸大菩萨闻已欢喜，各白佛言：“我等欲往堪忍世界，观礼供养释迦牟尼佛及诸菩萨，并听般若波罗蜜多，唯愿世尊哀愍听往！”
　　时，彼彼佛各各报言：“今正是时，随汝意往。”
　　时，诸菩萨摩诃萨众蒙佛听许，各礼双足右绕奉辞，严办种种宝幢、幡盖、衣服、璎珞、香鬘、珍宝、金银等花，奏击种种上妙音乐，经须臾间至此佛所供养恭敬、尊重赞叹佛菩萨已，绕百千匝顶礼佛足退坐一面。
