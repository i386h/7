<!-- { "loadSidebar": true } -->
　　“复次，善现，诸菩萨摩诃萨修行般若波罗蜜多时，从初发心成就如是方便善巧，由此方便善巧力故，见诸有情心多瞋忿，深生慈愍方便教诫，作是言：‘善男子，应修安忍乐安忍法，调伏其心受安忍行。汝所瞋法自性皆空，云何于中而起瞋忿？汝等复应审谛观察，我由何法而起瞋忿？谁能瞋忿？瞋忿于谁？如是诸法本性皆空，本性空法未尝不空。如是空性非如来作，非独觉作，非声闻作，非菩萨作，亦非天、龙、诸神、药叉、健达缚、阿素洛、揭路荼、紧捺洛、莫呼洛伽、人非人作，亦非四大王众天、三十三天、夜摩天、睹史多天、乐变化天、他化自在天作，亦非梵众天——梵辅天、梵会天、大梵天作，亦非光天——少光天、无量光天、极光净天作，亦非净天——少净天、无量净天、遍净天作，亦非广天——少广天、无量广天、广果天作，亦非无想天作，亦非无烦天、无热天、善现天、善见天、色究竟天作，亦非空无边处天、识无边处天、无所有处天、非想非非想处天作。汝等复应如实观察，如是瞋忿由何而生？为属于谁？复于谁起？当获何果？现得何利？是一切法本性皆空，非空性中可有瞋忿，故应安忍以自饶益。’
　　“如是，善现，菩萨摩诃萨修行般若波罗蜜多时，方便善巧安立有情于性空理、性空因果，渐以无上正等菩提示现、劝导、赞励、庆喜，令善安住速能证得。善现，如是依世俗说不依胜义。所以者何？本性空中能得、所得、得处、得时一切非有。善现，是名实际本性空理。诸菩萨摩诃萨为欲饶益诸有情故，依此实际本性空理修行般若波罗蜜多时，不得有情，亦复不得有情施设。何以故？善现，以一切法离有情故。
　　“复次，善现，诸菩萨摩诃萨修行般若波罗蜜多时，从初发心成就如是方便善巧，由此方便善巧力故，见诸有情身心懈怠退失精进，方便劝导令其发起身心精进修诸善法，作是言：‘善男子，本性空中无懈怠法、无懈怠者、无懈怠处、无懈怠时、无由此事发生懈怠，是一切法皆本性空不越空理。汝等应发身心精进，舍诸懈怠勤修善法，谓修布施波罗蜜多，若修净戒波罗蜜多，若修安忍波罗蜜多，若修精进波罗蜜多，若修静虑波罗蜜多，若修般若波罗蜜多，若修四静虑、四无量、四无色定，若修四念住、四正断、四神足、五根、五力、七等觉支、八圣道支，若修空、无相、无愿解脱门，若住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，若住真如、法界、法性、不虚妄性、不变异性、平等性、离生性、法定、法住、实际、虚空界、不思议界，若住苦、集、灭、道圣谛，若修八解脱、八胜处、九次第定、十遍处，若修一切陀罗尼门、三摩地门，若修极喜地、离垢地、发光地、焰慧地、极难胜地、现前地、远行地、不动地、善慧地、法云地，若修五眼、六神通，若修佛十力、四无所畏、四无碍解、十八佛不共法，若修大慈、大悲、大喜、大舍，若修三十二大士相、八十随好，若修无忘失法、恒住舍性，若修一切智、道相智、一切相智，若修诸余一切佛法勿生懈怠，若生懈怠受苦无穷。诸善男子，是一切法本性皆空无诸障碍，汝等应观本性空理无障碍中无懈怠法、无懈怠者，此处、时、缘亦不可得。’
　　“如是，善现，诸菩萨摩诃萨修行般若波罗蜜多时，方便善巧安立有情，令住诸法本性空理，虽令安住而无二想。所以者何？本性空理无二无二分，非无二法可于其中而作二想。
大般若波罗蜜多经卷第三百八十七初分不可动品第七十之二
　　“复次，善现，是菩萨摩诃萨修行般若波罗蜜多，依本性空教授教诫诸有情类令勤精进，作是言：‘善男子，汝于善法当勤精进，若修布施、净戒、安忍、精进、静虑、般若波罗蜜多时，于此诸法勿思惟二及不二相；若修四静虑、四无量、四无色定时，于此诸法勿思惟二及不二相；若修四念住、四正断、四神足、五根、五力、七等觉支、八圣道支时，于此诸法勿思惟二及不二相；若修空、无相、无愿解脱门时，于此诸法勿思惟二及不二相；若住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空时，于此诸法勿思惟二及不二相；若住真如、法界、法性、不虚妄性、不变异性、平等性、离生性、法定、法住、实际、虚空界、不思议界时，于此诸法勿思惟二及不二相；若住苦、集、灭、道圣谛时，于此诸法勿思惟二及不二相；若修八解脱、八胜处、九次第定、十遍处时，于此诸法勿思惟二及不二相；若修一切陀罗尼门、三摩地门时，于此诸法勿思惟二及不二相；若修极喜地、离垢地、发光地、焰慧地、极难胜地、现前地、远行地、不动地、善慧地、法云地时，于此诸法勿思惟二及不二相；若修五眼、六神通时，于此诸法勿思惟二及不二相；若修佛十力、四无所畏、四无碍解、十八佛不共法时，于此诸法勿思惟二及不二相；若修大慈、大悲、大喜、大舍时，于此诸法勿思惟二及不二相；若修三十二大士相、八十随好时，于此诸法勿思惟二及不二相；若修无忘失法、恒住舍性时，于此诸法勿思惟二及不二相；若修一切智、道相智、一切相智时，于此诸法勿思惟二及不二相；若修诸余一切佛法时，于此诸法勿思惟二及不二相。何以故？善男子，如是诸法皆本性空，本性空理不应思惟二、不二故。’
　　“如是，善现，诸菩萨摩诃萨修行般若波罗蜜多，方便善巧行菩萨行成熟有情，诸有情类既成熟已，随其所应渐次安立，或令住预流果，或令住一来果，或令住不还果，或令住阿罗汉果，或令住独觉菩提，或令住菩萨摩诃萨位，或令住无上正等菩提。
　　“复次，善现，诸菩萨摩诃萨修行般若波罗蜜多时，从初发心成就如是方便善巧，由此方便善巧力故，见诸有情心多散动，于诸欲境不能寂静，方便令入胜三摩地，谓作是言：‘来！善男子，汝应修习胜三摩地，勿起散乱及等持想。何以故？善男子，是一切法皆本性空，本性空中无法可得、可名散乱或名一心。汝等若能住此胜定，所作善事皆速成满，亦随所欲住本性空。云何名为所作善事？谓起胜净身、语、意业，若修布施、净戒、安忍、精进、静虑、般若波罗蜜多，若修四念住、四正断、四神足、五根、五力、七等觉支、八圣道支，若修空、无相、无愿解脱门，若住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，若住真如、法界、法性、不虚妄性、不变异性、平等性、离生性、法定、法住、实际、虚空界、不思议界，若住苦、集、灭、道圣谛，若修四静虑、四无量、四无色定，若修八解脱、八胜处、九次第定、十遍处，若修一切陀罗尼门、三摩地门，若趣菩萨正性离生，若修菩萨摩诃萨地，若修五眼、六神通，若修佛十力、四无所畏、四无碍解、十八佛不共法，若修大慈、大悲、大喜、大舍，若修三十二大士相、八十随好，若修无忘失法、恒住舍性，若修一切智、道相智、一切相智，若修声闻道、独觉道、菩萨道、如来道，若修预流果、一来果、不还果、阿罗汉果、独觉菩提及佛无上正等菩提，若成熟有情，若严净佛土。如是一切胜净善法，由胜定力皆速成办，及随所愿住本性空。’
　　“如是，善现，诸菩萨摩诃萨修行般若波罗蜜多，方便善巧为欲饶益诸有情故，从初发心乃至究竟，求作善利常无间断。为欲饶益诸有情故，从一佛土至一佛土，供养恭敬、尊重赞叹诸佛世尊，于诸佛所听受正法，舍身受身经无数劫，乃至无上正等菩提，于其中间终不忘失。
　　“善现，是诸菩萨得陀罗尼，身、语、意根常无退减。何以故？是菩萨摩诃萨恒具善修一切智智，诸有所作能善思惟。由具善修一切智智，诸有所作能善思惟，于一切道悉能修习，谓声闻道、若独觉道、若菩萨道、若如来道、若胜天道、若胜人道、若诸菩萨胜神通道，诸菩萨摩诃萨由此殊胜神通道故，常作饶益曾无退失。是菩萨摩诃萨住此殊胜异熟神通，恒作有情胜利乐事，虽经诸趣生死轮回，而胜神通常无退减。如是，善现，诸菩萨摩诃萨修行般若波罗蜜多，住本性空方便善巧，能善利乐诸有情类。
　　“复次，善现，诸菩萨摩诃萨修行般若波罗蜜多时，从初发心成就如是方便善巧，由此方便善巧力故住本性空，见有情类智慧薄少，愚痴颠倒造诸恶业，方便引入胜智慧门，作是言：‘善男子，应修般若波罗蜜多观一切法本性空寂，汝等若能修此般若观一切法本性皆空，诸所修行身、语、意业，皆趣甘露得甘露果，必以甘露而作后边。诸善男子，是一切法皆本性空，本性空中有情及法虽不可得，而所修行亦无退失。何以故？善男子，本性空中无增减法、无增减者。所以者何？本性空理非有自性、非无自性，离诸分别，绝诸戏论，故于此中无增无减，由斯所作终无退失。是故汝等应修般若波罗蜜多，观本性空作所应作。’如是，善现，诸菩萨摩诃萨修行般若波罗蜜多，方便善巧教授教诫诸有情类，令修般若波罗蜜多观本性空修诸善业。
