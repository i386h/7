<!-- { "loadSidebar": true } -->
　　“复次，善现，若菩萨摩诃萨恒作是念：‘诸有情类于长夜中，行有所得，谓执有我，或执有有情、命者、生者、养者、士夫、补特伽罗、意生、儒童、作者、受者、知者、见者；或执有色，或执有受、想、行、识；或执有眼处，或执有耳、鼻、舌、身、意处；或执有色处，或执有声、香、味、触、法处；或执有眼界，或执有耳、鼻、舌、身、意界；或执有色界，或执有声、香、味、触、法界；或执有眼识界，或执有耳、鼻、舌、身、意识界；或执有眼触，或执有耳、鼻、舌、身、意触；或执有眼触为缘所生诸受，或执有耳、鼻、舌、身、意触为缘所生诸受；或执有地界，或执有水、火、风、空、识界；或执有无明，或执有行、识、名色、六处、触、受、爱、取、有、生、老死；或执有十善业道；或执有四静虑，或执有四无量、四无色定；或执有四摄事。我为如是诸有情故，应趣无上正等菩提，修诸菩萨摩诃萨行，证得无上大菩提时，令诸有情永断如是有所得执。’
　　“善现，是菩萨摩诃萨成就此念，行深般若波罗蜜多，方便善巧所摄受故，于佛十力、四无所畏、四无碍解、大慈、大悲、大喜、大舍、十八佛不共法，若未圆满不证实际。善现，是菩萨摩诃萨尔时虽于无相、无愿三摩地门非不修习，而但于空三摩地门修已圆满。
　　“复次，善现，若菩萨摩诃萨行深般若波罗蜜多，见诸有情由恶友力，长夜执著无量种相，所谓执著女相、男相、色相、声相、香相、味相、触相、法相，恒作是念：‘我为如是诸有情类，应趣无上正等菩提，修诸菩萨摩诃萨行，证得无上大菩提时，令诸有情永无如是诸相执著。’
　　“善现，是菩萨摩诃萨成就此念，行深般若波罗蜜多，方便善巧所摄受故，于佛十力、四无所畏、四无碍解、大慈、大悲、大喜、大舍、十八佛不共法，若未圆满不证实际。善现，是菩萨摩诃萨尔时虽于空、无愿三摩地门非不修习，而于无相三摩地门修已圆满。
　　“复次，善现，若菩萨摩诃萨已善修学布施、净戒、安忍、精进、静虑、般若波罗蜜多，已善安住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，已善安住真如、法界、法性、不虚妄性、不变异性、平等性、离生性、法定、法住、实际、虚空界、不思议界，已善安住苦、集、灭、道圣谛，已善修学四念住、四正断、四神足、五根、五力、七等觉支、八圣道支，已善修学空、无相、无愿解脱门，已善修学乃至佛十力、四无所畏、四无碍解、大慈、大悲、大喜、大舍、十八佛不共法及余无量无边佛法。善现，是菩萨摩诃萨成就如是功德智慧，若于生死发起乐想或说为乐，或于三界安住执著，无有是处。
　　“善现，若菩萨摩诃萨已善修学菩提分法、一切如来、应、正等觉及诸菩萨摩诃萨众法，应试问：‘若菩萨摩诃萨欲证无上正等菩提，云何修学菩提分法，而不证空、无相、无愿、无生、无灭、无作、无为、无性、实际？由不证故，不堕预流、一来、不还、阿罗汉果、独觉菩提，而勤修习甚深般若波罗蜜多常无所执？’
　　“善现，是菩萨摩诃萨得此问时，若作是答：‘诸菩萨摩诃萨欲证无上正等菩提，但应思惟空、无相、无愿、无生、无灭、无作、无为、无性、实际，及余一切菩提分法，不应修学。’善现当知，是菩萨摩诃萨未蒙如来、应、正等觉授于无上正等菩提不退转记。何以故？善现，是菩萨摩诃萨未能开示、记别、显了住不退转位菩萨摩诃萨修学法相。
　　“善现，是菩萨摩诃萨得此问时，若作是答：‘诸菩萨摩诃萨欲证无上正等菩提，应正思惟空、无相、无愿、无生、无灭、无作、无为、无性、实际，及余一切菩提分法，亦应方便，如前所说，善巧修学，而不作证。’善现当知，是菩萨摩诃萨已蒙如来、应、正等觉授于无上正等菩提不退转记。何以故？善现，是菩萨摩诃萨已能开示、记别、显了住不退转位菩萨摩诃萨修学法相。
　　“善现，若菩萨摩诃萨未能开示、记别、显了住不退转位菩萨摩诃萨修学法相，当知是菩萨摩诃萨未善修学布施、净戒、安忍、精进、静虑、般若波罗蜜多菩提分法，未入薄地，未如诸余住不退转位菩萨摩诃萨开示、记别、显了、安住不退转地。善现，若菩萨摩诃萨已能开示、记别、显了住不退转位菩萨摩诃萨修学法相，当知是菩萨摩诃萨已善修学布施、净戒、安忍、精进、静虑、般若波罗蜜多菩提分法，已入薄地，已如诸余住不退转位菩萨摩诃萨开示、记别、显了、安住不退转地。”
　　时，具寿善现白佛言：“世尊，颇有未得不退转菩萨摩诃萨能作如是如实答不？”
　　佛言：“善现，有菩萨摩诃萨虽未得不退转，而能于此作如实答。善现，是菩萨摩诃萨虽未得不退转，而能修习布施、净戒、安忍、精进、静虑、般若波罗蜜多菩提分法，已得成熟觉慧猛利，若闻、不闻，能如实答，如不退转位菩萨摩诃萨。”
　　具寿善现复白佛言：“世尊，多有菩萨摩诃萨修行无上正等菩提，少有能如实答，如不退转位菩萨摩诃萨已善修治地，未善修治地而安住故。”
　　佛言：“善现，如是，如是，如汝所说。何以故？善现，少有菩萨摩诃萨得受如是不退转地微妙慧记，若有得受如是记者，皆能于此作如实答。善现，若能作此如实答者，当知是菩萨摩诃萨善根明利，世间天、人、阿素洛等不能破坏。
　　“复次，善现，若菩萨摩诃萨乃至梦中，亦不爱乐称赞声闻及独觉地，于三界法亦不举心爱乐称赞，常观诸法如梦、如幻、如响、如像、如光影、如阳焰、如变化事、如寻香城，虽如是观察而不证实际。善现当知，是菩萨摩诃萨不退转相。
　　“复次，善现，若菩萨摩诃萨梦见如来、应、正等觉，有无量众、无量百众、无量千众、无量百千众、无量俱胝众、无量百俱胝众、无量千俱胝众、无量百千俱胝众、无量那庾多众、无量百那庾多众、无量千那庾多众、无量百千那庾多众，谓苾刍、苾刍尼、邬波索迦、邬波斯迦、天、龙、药叉、健达缚、阿素洛、揭路荼、紧捺洛、莫呼洛伽、人非人等，恭敬围绕而为说法，既闻法已善解义趣，解义趣已精进修行，法随法行及和敬行并随法行。善现当知，是菩萨摩诃萨不退转相。
　　“复次，善现，若菩萨摩诃萨梦见如来、应、正等觉，具三十二大士夫相，八十随好圆满庄严，圆光一寻周匝照曜，与苾刍众踊在空中，现大神通说正法要，化作化事令到他方无边佛土施作佛事。善现当知，是菩萨摩诃萨不退转相。
　　“复次，善现，若菩萨摩诃萨梦见狂贼破坏村城，或见火起焚烧聚落，或见虎、狼、师子、猛兽、毒蛇、恶蝎欲来害身，或见怨家欲斩其首，或见父母、兄弟、姊妹、妻子、亲友临欲命终，或见自身寒热饥渴及余苦事之所逼恼。见如是等可怖畏事，不惊不惧亦不忧恼，从梦觉已即能思惟：‘三界虚假皆如梦见，我证无上大菩提时，为诸有情宣说三界一切虚妄，皆如梦境。’善现当知，是菩萨摩诃萨不退转相。
　　“复次，善现，若菩萨摩诃萨乃至梦中见有地狱、傍生、鬼界诸有情类，便作是念：‘我当精勤修诸菩萨摩诃萨行，速趣无上正等菩提，愿得无上大菩提时，我佛土中无有地狱、傍生、鬼界诸有情类，乃至无有诸恶趣名。’从梦觉已亦作是念。善现当知，是菩萨摩诃萨当作佛时，彼佛土中定无恶趣。何以故？善现，若梦、若觉诸法无二无二分故。善现当知，是菩萨摩诃萨不退转相。
　　“复次，善现，若菩萨摩诃萨梦中见火烧地狱等诸有情类，或复见烧城邑、聚落，便发誓愿：‘若我已受不退转记，当得无上正等菩提，愿此大火即时顿灭变为清凉。’善现，此菩萨摩诃萨作是愿已，梦中见火即时灭者，当知是为不退转菩萨摩诃萨，作是愿已若火不灭，当知未得不退转地。善现当知，是菩萨摩诃萨不退转相。
　　“复次，善现，若菩萨摩诃萨觉时现见大火卒起，烧诸城邑，或烧聚落，便作是念：‘我在梦中或在觉位，曾见自有不退转地诸行、状、相，未审虚实，若我所见是实有者，愿此大火即时顿灭变为清凉。’善现，此菩萨摩诃萨作是誓愿发诚谛言，尔时大火即顿灭者，当知是为不退转菩萨摩诃萨，作是誓愿发诚谛言火不灭者，当知未得不退转地。善现当知，是菩萨摩诃萨不退转相。
　　“复次，善现，若菩萨摩诃萨觉时见火烧诸城邑或烧聚落，便作是念：‘我在梦中或在觉位，曾见自有不退转地诸行、状、相，若我所见定是实有，必得无上大菩提者，愿此大火即时顿灭变为清凉。’善现，是菩萨摩诃萨发此誓愿诚谛言已，尔时大火不为顿灭，燃烧一家越置一家复烧一家，或烧一巷越置一巷复烧一巷，如是展转其火乃灭。善现，是菩萨摩诃萨应自了知决定已得不退转地，然被烧者由彼有情造作增长坏正法业，彼由此业先堕恶趣，无量劫中受正苦报，今生人趣受彼余殃，或由此业当堕恶趣，经无量劫受正苦报，今在人趣先现少殃。善现当知，是菩萨摩诃萨不退转相。
　　“复次，善现，由前所说种种因缘，知是不退转菩萨摩诃萨。复有成就诸行、状、相，知是不退转菩萨摩诃萨，当为汝说，汝应谛听！”
　　善现答言：“唯然！愿说！”
　　佛告善现：“若菩萨摩诃萨见有男子或有女人，现为非人之所魅著，便作是念：‘若诸如来、应、正等觉知我已得清净意乐，授我无上正等菩提不退转记。若我久发清净作意，求证无上正等菩提，远离声闻、独觉意乐，不以声闻、独觉作意求证无上正等菩提。若我当来必得无上正等菩提，穷未来际利益安乐诸有情类。若十方界现在实有无量如来、应、正等觉说微妙法利乐有情，彼诸如来、应、正等觉无所不见、无所不知、无所不解、无所不证，现知、见、觉一切有情意乐差别，愿垂照察我心所念及诚谛言。若我实能修菩萨行，必得无上正等菩提，救拨有情生死苦者，愿是男子或此女人，不为非人之所扰恼，彼随我语即当舍去。’
　　“善现，是菩萨摩诃萨作此语时，若彼非人不为去者，当知是菩萨摩诃萨未蒙如来、应、正等觉曾授无上正等菩提不退转记。善现，是菩萨摩诃萨作此语时，若彼非人即为去者，当知是菩萨摩诃萨已蒙如来、应、正等觉授彼无上正等菩提不退转记。善现，若菩萨摩诃萨成就如是诸行、状、相，当知是为不退转菩萨摩诃萨。
