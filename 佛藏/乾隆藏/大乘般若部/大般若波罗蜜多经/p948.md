<!-- { "loadSidebar": true } -->
　　“复次，善现，若菩萨摩诃萨欲得无上正等菩提，应住色本性空，应住受、想、行、识本性空；应住眼处本性空，应住耳、鼻、舌、身、意处本性空；应住色处本性空，应住声、香、味、触、法处本性空；应住眼界本性空，应住耳、鼻、舌、身、意界本性空；应住色界本性空，应住声、香、味、触、法界本性空；应住眼识界本性空，应住耳、鼻、舌、身、意识界本性空；应住眼触本性空，应住耳、鼻、舌、身、意触本性空；应住眼触为缘所生诸受本性空，应住耳、鼻、舌、身、意触为缘所生诸受本性空；应住地界本性空，应住水、火、风、空、识界本性空；应住因缘本性空，应住等无间缘、所缘缘、增上缘本性空；应住从缘所生诸法本性空；应住无明本性空，应住行、识、名色、六处、触、受、爱、取、有、生、老死愁叹苦忧恼本性空；应住布施波罗蜜多本性空，应住净戒、安忍、精进、静虑、般若波罗蜜多本性空；应住内空本性空，应住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空本性空；应住四念住本性空，应住四正断、四神足、五根、五力、七等觉支、八圣道支本性空；应住苦圣谛本性空，应住集、灭、道圣谛本性空；应住四静虑本性空，应住四无量、四无色定本性空；应住八解脱本性空，应住八胜处、九次第定、十遍处本性空，应住陀罗尼门本性空，应住三摩地门本性空；应住空解脱门本性空，应住无相、无愿解脱门本性空；应住极喜地本性空，应住离垢地、发光地、焰慧地、极难胜地、现前地、远行地、不动地、善慧地、法云地本性空；应住五眼本性空，应住六神通本性空；应住佛十力本性空，应住四无所畏、四无碍解、大慈、大悲、大喜、大舍、十八佛不共法本性空；应住三十二大士相本性空，应住八十随好本性空；应住无忘失法本性空，应住恒住舍性本性空；应住一切智本性空，应住道相智、一切相智本性空；应住预流果本性空，应住一来、不还、阿罗汉果、独觉菩提本性空；应住一切菩萨摩诃萨行本性空，应住诸佛无上正等菩提本性空；应住一切法本性空，应住一切有情本性空，修诸功德令圆满已，便证无上正等菩提。
　　“善现，是诸法本性空及有情本性空，最极寂静，无有少法能增能减、能生能灭、能断能常、能染能净、能得果能现观。
　　“善现当知，菩萨摩诃萨依世俗言说施设法故，说修般若波罗蜜多，如实了知本性空已，证得无上正等菩提，非真胜义。何以故？真胜义中无色可得，亦无受、想、行、识可得；无眼处可得，亦无耳、鼻、舌、身、意处可得；无色处可得，亦无声、香、味、触、法处可得；无眼界可得，亦无耳、鼻、舌、身、意界可得；无色界可得，亦无声、香、味、触、法界可得；无眼识界可得，亦无耳、鼻、舌、身、意识界可得；无眼触可得，亦无耳、鼻、舌、身、意触可得；无眼触为缘所生诸受可得，亦无耳、鼻、舌、身、意触为缘所生诸受可得；无地界可得，亦无水、火、风、空、识界可得；无因缘可得，亦无等无间缘、所缘缘、增上缘可得；无从缘所生诸法可得；无无明可得，亦无行、识、名色、六处、触、受、爱、取、有、生、老死愁叹苦忧恼可得；无布施波罗蜜多可得，亦无净戒、安忍、精进、静虑、般若波罗蜜多可得；无内空可得，亦无外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空可得；无四念住可得，亦无四正断、四神足、五根、五力、七等觉支、八圣道支可得；无苦圣谛可得，亦无集、灭、道圣谛可得；无四静虑可得，亦无四无量、四无色定可得；无八解脱可得，亦无八胜处、九次第定、十遍处可得；无陀罗尼门可得，亦无三摩地门可得；无空解脱门可得，亦无无相、无愿解脱门可得；无极喜地可得，亦无离垢地、发光地、焰慧地、极难胜地、现前地、远行地、不动地、善慧地、法云地可得；无五眼可得，亦无六神通可得；无佛十力可得，亦无四无所畏、四无碍解、大慈、大悲、大喜、大舍、十八佛不共法可得；无三十二大士相可得，亦无八十随好可得；无无忘失法可得，亦无恒住舍性可得；无一切智可得，亦无道相智、一切相智可得；无预流果可得，亦无一来、不还、阿罗汉果、独觉菩提可得；无一切菩萨摩诃萨行可得，亦无诸佛无上正等菩提可得；无行菩萨摩诃萨行者可得，亦无行无上正等菩提者可得。善现，如是诸法皆依世俗言说施设，不依胜义。
　　“善现，诸菩萨摩诃萨修行般若波罗蜜多，从初发心虽极猛利为诸有情行菩提行，而于此心都无所得，于诸有情亦无所得，于大菩提亦无所得，于佛、菩萨亦无所得。”
　　尔时，具寿善现白佛言：“世尊，若一切法都无所有，皆不可得，云何菩萨摩诃萨行菩提行？云何能得无上菩提？”
　　佛告善现：“于意云何？汝于先时依止断界，断诸烦恼得无漏根，住无间定得预流果，若一来果、若不还果、若阿罗汉果，汝于彼时颇见有情若心、若道、若诸道果有可得不？”
　　善现答言：“不也，世尊。不也，善逝。”
　　佛言：“善现，若汝彼时都无所得，云何言得阿罗汉果？”
　　善现答言：“依世俗说，不依胜义。”
　　佛告善现：“如是，如是，如汝所说。诸菩萨摩诃萨亦复如是，依世俗说行菩提行及得无上正等菩提，不依胜义。
　　“善现，依世俗故，施设有色，施设有受、想、行、识；依世俗故，施设有眼处，施设有耳、鼻、舌、身、意处；依世俗故，施设有色处，施设有声、香、味、触、法处；依世俗故，施设有眼界，施设有耳、鼻、舌、身、意界；依世俗故，施设有色界，施设有声、香、味、触、法界；依世俗故，施设有眼识界，施设有耳、鼻、舌、身、意识界；依世俗故，施设有眼触，施设有耳、鼻、舌、身、意触；依世俗故，施设有眼触为缘所生诸受，施设有耳、鼻、舌、身、意触为缘所生诸受；依世俗故，施设有地界，施设有水、火、风、空、识界；依世俗故，施设有因缘，施设有等无间缘、所缘缘、增上缘；依世俗故，施设有从缘所生诸法；依世俗故，施设有无明，施设有行、识、名色、六处、触、受、爱、取、有、生、老死愁叹苦忧恼；依世俗故，施设有布施波罗蜜多，施设有净戒、安忍、精进、静虑、般若波罗蜜多；依世俗故，施设有内空，施设有外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；依世俗故，施设有四念住，施设有四正断、四神足、五根、五力、七等觉支、八圣道支；依世俗故，施设有苦圣谛，施设有集、灭、道圣谛；依世俗故，施设有四静虑，施设有四无量、四无色定；依世俗故，施设有八解脱，施设有八胜处、九次第定、十遍处；依世俗故，施设有陀罗尼门，施设有三摩地门；依世俗故，施设有空解脱门，施设有无相、无愿解脱门；依世俗故，施设有极喜地，施设有离垢地、发光地、焰慧地、极难胜地、现前地、远行地、不动地、善慧地、法云地；依世俗故，施设有五眼，施设有六神通；依世俗故，施设有佛十力，施设有四无所畏、四无碍解、大慈、大悲、大喜、大舍、十八佛不共法；依世俗故，施设有三十二大士相，施设有八十随好；依世俗故，施设有无忘失法，施设有恒住舍性；依世俗故，施设有一切智，施设有道相智、一切相智；依世俗故，施设有预流果，施设有一来、不还、阿罗汉果、独觉菩提；依世俗故，施设有一切菩萨摩诃萨行，施设有诸佛无上正等菩提；依世俗故，施设有有情，施设有菩萨、诸佛世尊，不依胜义。
　　“善现，诸菩萨摩诃萨不见有法能于无上正等菩提有增有减、有益有损，以一切法本性空故。
　　“善现，诸菩萨摩诃萨于一切法，观本性空尚不可得，况初发心而有可得？况修布施波罗蜜多而有可得？况修净戒、安忍、精进、静虑、般若波罗蜜多而有可得？况住内空而有可得？况住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空而有可得？况修四念住而有可得？况修四正断、四神足、五根、五力、七等觉支、八圣道支而有可得？况住苦圣谛而有可得？况住集、灭、道圣谛而有可得？况修四静虑而有可得？况修四无量、四无色定而有可得？况修八解脱而有可得？况修八胜处、九次第定、十遍处而有可得？况修陀罗尼门而有可得？况修三摩地门而有可得？况修空解脱门而有可得？况修无相、无愿解脱门而有可得？况修极喜地而有可得？况修离垢地、发光地、焰慧地、极难胜地、现前地、远行地、不动地、善慧地、法云地而有可得？况修五眼而有可得？况修六神通而有可得？况修佛十力而有可得？况修四无所畏、四无碍解、大慈、大悲、大喜、大舍、十八佛不共法而有可得？况修三十二大士相而有可得？况修八十随好而有可得？况修无忘失法而有可得？况修恒住舍性而有可得？况修一切智而有可得？况修道相智、一切相智而有可得？况修一切菩萨摩诃萨行而有可得？况修诸佛无上正等菩提而有可得？
　　“善现，诸菩萨摩诃萨于所修住一切佛法若有所得，无有是处。如是，善现，诸菩萨摩诃萨修行无上正等菩提，证得无上正等菩提，饶益有情常无间断。”初分成熟有情品第七十一之一
