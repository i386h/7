<!-- { "loadSidebar": true } -->
　　“若菩萨摩诃萨诸乞者来种种求索，便作是念：‘乞者甚多，如何皆令意愿满足。’当知名为懈怠菩萨。若菩萨摩诃萨诸乞者来种种求索，便作是念：‘此未为多，假使殑伽沙数世界诸有情类，于一日中俱至我所种种求索，我当方便求觅珍财，普施与之皆令满足，况今尔许而不能施？’当知名为精进菩萨。
　　“所以者何？诸菩萨摩诃萨为欲引显无量佛法、一切智法，非以有量精进布施可能引显无量佛法、一切智法，要被无量精进布施广大甲胄，乃能引显无量佛法、一切智法。譬如有人欲度大海，要先备办多踰缮那、多百踰缮那、多千踰缮那、多百千踰缮那种种资粮，然后能度；如是菩萨摩诃萨众，欲证无上正等菩提，要经无量百千俱胝那庾多劫修集资粮，然后乃证。若菩萨摩诃萨作是思惟：‘我当有量有边大劫求证无上正等菩提。’当知名为懈怠菩萨。若菩萨摩诃萨作是思惟：‘我当无量无边大劫求证无上正等菩提。’当知名为精进菩萨。”
　　尔时，满慈子白佛言：“世尊，诸菩萨摩诃萨如是精进岂名为难？”
　　世尊告言：“汝谓菩萨摩诃萨众如是精进非为难耶？”
　　满慈子言：“诸菩萨摩诃萨如是精进我谓非难。所以者何？佛说诸法皆如幻事，乐受、苦受及助受法既如幻事，菩萨已能通达如是诸法实性，精进何难？”
　　尔时，世尊告满慈子：“当知菩萨摩诃萨众虽知诸法皆如幻事，而能发起身心精进，安住精进波罗蜜多，求大菩提常无萎歇，由此菩萨摩诃萨众如是精进最极为难。”
　　时，满慈子便白佛言：“甚奇，世尊！希有，善逝！善说菩萨摩诃萨众精进甚难。当知菩萨摩诃萨众能为难事，虽知诸法都无所有，而求无上正等菩提，欲为无边诸有情类说能永断无智正法。然诸无智实无所有，亦无实法能令无智取之为我及为我所，亦无有情能作是念：‘此是真实我及我所。’如是无智缘合故生而实无生，缘离故灭而实无灭。
　　“若菩萨摩诃萨虽如是知而心无退，是菩萨摩诃萨安住精进波罗蜜多，当知名为精进菩萨。若菩萨摩诃萨作如是念：‘诸法皆空，我今何为发起精进波罗蜜多？’当知名为懈怠菩萨。若菩萨摩诃萨作如是念：‘以一切法毕竟空故，我求无上正等菩提，觉诸法空为有情说，令脱五趣生死众苦。’当知名为精进菩萨。
　　“若菩萨摩诃萨作如是念：‘生死无际，我岂能令皆得灭度？’当知名为懈怠菩萨。若菩萨摩诃萨作如是念：‘生死无始而容有终，我宁不能皆令灭度。假使精进求大菩提，如无始来所经劫数，然后乃证，我尚应求，况当不经尔所劫数？’复作是念：‘若诸菩萨爱乐修习一切智智相应作意，如发心顷，已度昼夜、半月、一月、时、年、双等不觉不知；若诸菩萨爱乐修习布施、净戒、安忍、精进、静虑、般若波罗蜜多，令心清净都不作意，觉尔所时已度昼夜、半月、一月、时、年、双等，是故菩提求甚易得，不应怖畏精进长时。’当知名为精进菩萨。
　　“譬如长者求多珍财，昼夜精勤思惟方便，常作是念：‘我于何时多获珍财遂本所愿。’由斯无暇求诸饮食。如是菩萨摩诃萨众，欲令六种波罗蜜多心得清净，精勤修习一切智智相应作意，如发心顷，已度昼夜、半月、一月、时、年、双等，常作是念：‘何时当得一切智宝饶益有情？’”
　　时，满慈子便白佛言：“诸菩萨众能被如是大精进甲，勤求无上佛功德宝饶益有情，实如世尊常所宣说，一切菩萨能为难事。”
　　尔时，佛告满慈子言：“我观世间天、人等众，无有成就希有功德如诸菩萨摩诃萨众，唯除如来、应、正等觉。”
　　时，满慈子便从座起，偏覆左肩，右膝著地，合掌恭敬作如是言：“东南西北四维上下无边世界，住菩萨乘诸有情类，未发无上菩提心者，愿速发心；已发无上菩提心者，愿永不退；若于无上正等菩提已不退者，愿速圆满一切智智。”
　　尔时，佛告满慈子言：“汝观何义，愿诸菩萨速当圆满一切智智？”
　　满慈子言：“若无菩萨则无诸佛出现世间，若无诸佛出现世间则无菩萨及声闻众。要有菩萨修菩萨行，乃有诸佛出现世间；以有诸佛出现世间，便有菩萨及声闻众。譬如大树由有根茎便有枝叶，由有枝叶便有花果，由有花果复生大树。如是世间由有菩萨，便有诸佛出现世间；由有诸佛出现世间，便有菩萨及声闻众；由有菩萨修菩萨行，复有如来、应、正等觉出现世间作大饶益。”
　　尔时，佛赞满慈子言：“善哉！善哉！如汝所说。”
　　尔时，佛告阿难陀言：“汝应受持诸菩萨众被精进甲所修精进波罗蜜多，勿令忘失！”
　　阿难陀曰：“唯然，世尊！我已受持诸菩萨众被精进甲所修精进波罗蜜多，必不忘失！”
　　时，薄伽梵说是经已，具寿满慈子、具寿舍利子、具寿阿难陀，及余声闻、诸菩萨众，并余一切天、龙、药叉、阿素洛等，闻佛所说皆大欢喜、信受奉行。





般若经第十五会序明寺沙门玄则撰
　　夫心之用也，其大矣哉！动之则竞聿兴，静之则众变几息，大之则充乎法界，细之则入于邻虚。故海岳寰区，心之影也；形骸耳目，心之候也；生死邅回，心之迷也；菩提昭旷，心之悟也。三界唯此，寔曰难调，一处制之，斯无不办。所以仍给孤之胜集，开等持之妙门，明夫定品克迁，心源允晏，沉掉双斥，止观两澄。朋栖欲界之表，孤骞有顶之外，境焰灭而逾明，因枝翦而更肃。湛乎累尽，动与德会。
　　故统之则一如，权之则二相，敝之则三脱，依之则四神，行之则五印，检之则六念，聚之则七善，流之则八解，阶之则九次，肆之则十遍。其余四念、四等之俦，五根、五力之类，莫不亘诸禅地。茜萰乎根本，储之定潋，磊砢乎边际，譬泥之在均、金之在锻，唯所用耳，岂有限哉！故能力味精通，神妙挥忽，日月上掩，川岳下摇，身遍十方，声覃六趣，水火交质，金土易形，殚变化之涂，出思议之表。具微妙定，不受快己之胜生，关恶趣门，而甘利他之狱苦。至有八禅分用，三昧异名，日旋星光，月爱花德，游戏奋迅，清净照明，或百或千，难阶难极，咸资说力。具启嗣编。凡勒成两卷，亦未经再译，挂入禅秘，其谁舍诸。
大般若波罗蜜多经卷第五百九十一第十五静虑波罗蜜多分之一
　　如是我闻：一时，薄伽梵住王舍城鹫峰山中，与大苾刍众千二百五十人俱。
　　尔时，具寿舍利子白佛言：“世尊，若菩萨摩诃萨欲证无上正等菩提，云何方便安住静虑波罗蜜多？”
　　尔时，世尊告舍利子：“若菩萨摩诃萨欲证无上正等菩提，应先入初静虑，既入如是初静虑已，应作是念：‘我从无际生死已来，数数曾入如是静虑，作所应作，身心寂静，故此静虑于我有恩；今复应入，作所应作，此为一切功德所依。’次复应入第二静虑，既入如是第二静虑已，应作是念：‘我从无际生死已来，数数曾入如是静虑，作所应作，身心寂静，故此静虑于我有恩；今复应入，作所应作，此为一切功德所依。’次复应入第三静虑，既入如是第三静虑已，应作是念：‘我从无际生死已来，数数曾入如是静虑，作所应作，身心寂静，故此静虑于我有恩；今复应入，作所应作，此为一切功德所依。’次复应入第四静虑，既入如是第四静虑已，应作是念：‘我从无际生死已来，数数曾入如是静虑，作所应作，身心寂静，故此静虑于我有恩；今复应入，作所应作，此为一切功德所依。’
　　“此菩萨摩诃萨既入如是四静虑已，复应思惟：‘此四静虑于诸菩萨摩诃萨众有大恩德，与诸菩萨摩诃萨众为所依止，谓诸菩萨摩诃萨众将得无上正等觉时，皆渐次入此四静虑，既入如是四静虑已，依第四静虑引发五神通，降伏魔军成无上觉。’此菩萨摩诃萨应作是念：‘往昔菩萨摩诃萨众皆修静虑波罗蜜多，我亦应修；往昔菩萨摩诃萨众皆学静虑波罗蜜多，我亦应学；往昔菩萨摩诃萨众皆依静虑波罗蜜多，随意所乐引发般若波罗蜜多，我亦应依如是静虑波罗蜜多，随意所乐引发般若波罗蜜多。’
　　“又，舍利子，一切菩萨摩诃萨众无不皆依第四静虑，方便趣入正性离生，证会真如舍异生性；一切菩萨摩诃萨众无不皆依第四静虑，方便引发金刚喻定，永尽诸漏证如来智。是故当知第四静虑于诸菩萨摩诃萨众有大恩德，能令菩萨摩诃萨众最初趣入正性离生，证会真如舍异生性，最后证得所求无上正等菩提。由此菩萨摩诃萨众应数现入第四静虑，如是菩萨摩诃萨众虽能现入此四静虑，而不味著四静虑乐及此等流胜妙生处。
　　“又，舍利子，一切菩萨摩诃萨众安住如是四种静虑，为胜方便引诸功德：如是菩萨摩诃萨众依第四静虑，起空无边处想，引空无边处定；如是菩萨摩诃萨众依空无边处定，起识无边处想，引识无边处定；如是菩萨摩诃萨众依识无边处定，起无所有处想，引无所有处定；如是菩萨摩诃萨众依无所有处定，起非有想非无想处想，引非想非非想处定。如是菩萨摩诃萨众虽能现入四无色定，而不味著四无色定及此所得胜妙生处。”
　　尔时，舍利子白佛言：“世尊，诸菩萨摩诃萨观何义故，虽能现入灭受想定而不现入？”
　　尔时，佛告舍利子言：“诸菩萨摩诃萨怖堕声闻及独觉地故，不现入灭受想定，勿著此定寂灭安乐，便欣证入阿罗汉果或独觉果入般涅槃。诸菩萨摩诃萨观如是义，虽能现入灭受想定而不现入。”
　　时，舍利子便白佛言：“诸菩萨摩诃萨甚为希有能为难事，谓虽现入如是诸定，而于诸定不生味著，又虽现入如是诸定能起胜用，而不离染。”
　　佛言：“如是，如汝所说，诸菩萨摩诃萨甚为希有能为难事。又，舍利子，诸菩萨摩诃萨最极希有，谓虽现入四种静虑、四无色定寂静安乐，而不味著亦不离染。我今为汝略说譬喻，令于此义得圆满解。
　　“如有生此赡部洲人，虽于欲界未得离染，而或得往北俱卢洲，因见彼洲女无系属形容端正游戏自在，又见彼洲衣服严具鲜净殊妙皆依树生，又见彼洲有香粳米其味甘美不种自生，又见彼洲触处皆有种种珍宝甚可爱玩，见彼洲人于如是类随意受用无定系属，正受用时非极耽染，既受用已舍而无恋。赡部洲人虽未离染，具观见彼种种胜事，而不贪著舍弃还归，当知是人甚为希有。
