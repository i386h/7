<!-- { "loadSidebar": true } -->
　　“复次，舍利子，尊者所问‘云何观察诸法？’者，舍利子，诸菩萨摩诃萨行深般若波罗蜜多时，观察色乃至识，非常非无常、非乐非苦、非我非无我、非净非不净、非空非不空、非有相非无相、非有愿非无愿、非寂静非不寂静、非远离非不远离，如是乃至观察一切智、道相智、一切相智，非常非无常、非乐非苦、非我非无我、非净非不净、非空非不空、非有相非无相、非有愿非无愿、非寂静非不寂静、非远离非不远离。舍利子，此等名为观察诸法。舍利子，诸菩萨摩诃萨行深般若波罗蜜多时，应作如是观察诸法。”
　　尔时，舍利子问具寿善现言：“仁者何缘作如是说：色乃至识无生无灭即非色乃至识，如是乃至一切智、道相智、一切相智无生无灭即非一切智、道相智、一切相智？”
　　善现答言：“舍利子，色乃至识色乃至识性空，此性空中无生无灭亦无色乃至识，由斯故说：色乃至识无生无灭即非色乃至识。如是乃至一切智、道相智、一切相智一切智、道相智、一切相智性空，此性空中无生无灭，亦无一切智、道相智、一切相智，由斯故说：一切智、道相智、一切相智无生无灭即非一切智、道相智、一切相智。”
　　尔时，舍利子问具寿善现言：“仁者何缘作如是说：色乃至识不二即非色乃至识，如是乃至一切智、道相智、一切相智不二即非一切智、道相智、一切相智？”
　　善现答言：“舍利子，若色若不二，乃至若识若不二，如是乃至若一切智若不二，若道相智、一切相智若不二，如是一切非合、非散、无色、无见、无对、一相，所谓无相。由斯故说：色乃至识不二即非色乃至识，如是乃至一切智、道相智、一切相智不二即非一切智、道相智、一切相智。”
　　尔时，舍利子问具寿善现言：“仁者何缘作如是说：色乃至识入无二法数，是故名色乃至识，如是乃至一切智、道相智、一切相智入无二法数，是故名一切智、道相智、一切相智？”
　　善现答言：“舍利子，色乃至识不异无生无灭，无生无灭不异色乃至识，色乃至识即是无生无灭，无生无灭即是色乃至识；如是乃至一切智、道相智、一切相智不异无生无灭，无生无灭不异一切智、道相智、一切相智，一切智、道相智、一切相智即是无生无灭，无生无灭即是一切智、道相智、一切相智。由斯故说：色乃至识入无二法数，是故名色乃至识，如是乃至一切智、道相智、一切相智入无二法数，是故名一切智、道相智、一切相智。”
大般若波罗蜜多经卷第四百九十八第三分善现品第三之十七
　　尔时，具寿善现白佛言：“世尊，若时菩萨摩诃萨行深般若波罗蜜多如实观察一切法相，是时菩萨摩诃萨见我乃至见者无生，毕竟净故；见色乃至识无生，毕竟净故；见眼处乃至意处无生，毕竟净故；见色处乃至法处无生，毕竟净故；见眼界乃至意界无生，毕竟净故；见色界乃至法界无生，毕竟净故；见眼识界乃至意识界无生，毕竟净故；见眼触乃至意触无生，毕竟净故；见眼触为缘所生诸受乃至意触为缘所生诸受无生，毕竟净故；见地界乃至识界无生，毕竟净故；见因缘乃至增上缘无生，毕竟净故；见无明乃至老死无生，毕竟净故；见布施波罗蜜多乃至般若波罗蜜多无生，毕竟净故；见内空乃至无性自性空无生，毕竟净故；见真如乃至不思议界无生，毕竟净故；见断界乃至无为界无生，毕竟净故；见苦、集、灭、道圣谛无生，毕竟净故；见四念住乃至八圣道支无生，毕竟净故；见四静虑、四无量、四无色定无生，毕竟净故；见八解脱、九次第定无生，毕竟净故；见空、无相、无愿解脱门无生，毕竟净故；见净观地乃至如来地无生，毕竟净故；见极喜地乃至法云地无生，毕竟净故；见五眼、六神通无生，毕竟净故；见如来十力乃至十八佛不共法无生，毕竟净故；见无忘失法、恒住舍性无生，毕竟净故；见一切陀罗尼门、三摩地门无生，毕竟净故；见一切智、道相智、一切相智无生，毕竟净故；见异生及异生法无生，毕竟净故；见预流及预流法无生，毕竟净故；见一来及一来法无生，毕竟净故；见不还及不还法无生，毕竟净故；见阿罗汉及阿罗汉法无生，毕竟净故；见独觉及独觉法无生，毕竟净故；见菩萨摩诃萨及菩萨摩诃萨法无生，毕竟净故；见诸如来、应、正等觉及诸如来、应、正等觉法无生，毕竟净故。”
　　时，舍利子语善现言：“如我领解仁所说义，我、有情等毕竟不生，色乃至识毕竟不生，乃至如来、应、正等觉及如来法毕竟不生。若如是者，诸异生类六趣受生应无差别，不应预流得预流果，不应一来得一来果，不应不还得不还果，不应阿罗汉得阿罗汉果，不应独觉得独觉菩提，不应菩萨摩诃萨为得一切相智，精勤修学渐次证得五种菩提。
　　“复次，善现，若一切法毕竟不生，云何预流为预流果，勤修永断三结真道？云何一来为一来果，勤修永断贪、恚、痴道？云何不还为不还果，勤修永断顺下结道，建立五种分位差别？云何阿罗汉为阿罗汉果，勤修永断顺上结道？云何独觉为独觉菩提，勤修独悟缘起法道？云何菩萨摩诃萨为度无量无数有情，修多百千难行苦行，备受无量难忍大苦？云何如来、应、正等觉证得无上正等菩提转妙法轮度有情类？”
　　善现报言：“舍利子，非我于彼无生法中，许有异生乘烦恼业往来六趣受生差别；非我于彼无生法中，许有能入谛现观者；非我于彼无生法中，许有预流得预流果乃至有独觉得独觉菩提；非我于彼无生法中，许有菩萨摩诃萨为得一切相智，精勤修学渐次证得五种菩提；非我于彼无生法中，许有预流为预流果，勤修永断三结真道，乃至有独觉为独觉菩提，勤修独悟缘起法道；非我于彼无生法中，许有菩萨摩诃萨为度无量无数有情，修多百千难行苦行，备受无量难忍大苦。
　　“然诸菩萨摩诃萨虽为有情修无量种难行苦行，而于其中无苦行想。所以者何？若于苦行住苦行想，终不能为无量无数无边有情作大饶益。一切菩萨摩诃萨众以无所得而为方便，于诸有情住如父母、兄弟、妻子及己身想，为度彼故发起无上正等觉心，乃能为彼无量无数无边有情作大饶益。
　　“舍利子，诸菩萨摩诃萨应作是念：‘如我自性，于一切法以一切种、一切处时求不可得；内外诸法亦复如是，都无所有皆不可得。’若住此想便不见有难行苦行，由此能为无量无数无边有情修多百千难行苦行作大饶益。所以者何？是菩萨摩诃萨于一切法、一切有情以一切种、一切处时求不可得故，于其中无所执著。
　　“舍利子，非我于彼无生法中，许有如来、应、正等觉证得无上正等菩提，转妙法轮度有情类。何以故？舍利子，以一切法、一切有情都无所有不可得故，无证、无度及证、度者。”
　　尔时，舍利子问具寿善现言：“于意云何？为许生法证生法，为许无生法证无生法耶？”
　　善现答言：“我不许生法证生法，亦不许无生法证无生法。”
　　时，舍利子复问具寿善现言：“于意云何？为许生法证无生法，为许无生法证生法耶？”
　　善现答言：“我亦不许生法证无生法，亦复不许无生法证生法。”
　　舍利子言：“若如是者，岂都无得、无现观耶？”
　　善现答言：“虽有得、有现观，然不由此二法而证。但随世间言说施设有得、现观，非胜义中有得、现观。但随世间言说施设有预流、预流果，广说乃至有诸如来、应、正等觉，有佛无上正等菩提，非胜义中有如是事。”
　　舍利子言：“若随世间言说施设有得、现观及预流等，非胜义中有此事者，六趣差别亦随世间言说施设，非胜义耶？”
　　善现答言：“如是，如是。所以者何？非胜义中有诸烦恼业果异熟若生、若灭染净法故。”
　　尔时，舍利子复问具寿善现言：“于意云何？为许未生法生，为许已生法生耶？”
　　善现答言：“我不许未生法生，亦不许已生法生。”
　　舍利子言：“何等是未生法而不许彼生？”
　　善现答言：“色乃至识是未生法，我不许彼生。所以者何？自性空故。如是乃至诸佛无上正等菩提是未生法，我不许彼生。所以者何？自性空故。”
　　舍利子言：“何等是已生法而不许彼生？”
　　善现答言：“色乃至识是已生法，我不许彼生。所以者何？自性空故。如是乃至诸佛无上正等菩提是已生法，我不许彼生。所以者何？自性空故。”
　　尔时，舍利子复问具寿善现言：“于意云何？为许生生，为许不生生耶？”
　　善现答言：“我不许生生，亦不许不生生。所以者何？生与不生，如是二法非合、非散、无色、无见、无对、一相，所谓无相。由如是义，我不许生生，亦不许不生生。”
　　尔时，舍利子问具寿善现言：“仁者，于所说无生法乐辩说无生相耶？”
　　善现答言：“我于所说无生法亦不乐辩说无生相。所以者何？若无生法，若无生相，若乐若辩说，如是一切皆非合、非散、无色、无见、无对、一相，所谓无相，不可辩说。”
　　时，舍利子问善现言：“于无生法起无生言，此无生言亦无生不？”
　　善现答言：“如是，如是，于无生法起无生言，此法及言俱无生义。所以者何？色乃至识一切无生。何以故？本性空故。眼处乃至意处一切无生。何以故？本性空故。色处乃至法处一切无生。何以故？本性空故。眼界乃至意界一切无生。何以故？本性空故。色界乃至法界一切无生。何以故？本性空故。眼识界乃至意识界一切无生。何以故？本性空故。眼触乃至意触一切无生。何以故？本性空故。眼触为缘所生诸受乃至意触为缘所生诸受一切无生。何以故？本性空故。地界乃至识界一切无生。何以故？本性空故。因缘乃至增上缘一切无生。何以故？本性空故。无明乃至老死一切无生。何以故？本性空故。身、语、意行一切无生。何以故？本性空故。布施波罗蜜多乃至般若波罗蜜多一切无生。何以故？本性空故。如是乃至一切智、道相智、一切相智一切无生。何以故？本性空故。
　　“舍利子，由如是义，于无生法起无生言，此法及言俱无生义。
　　“舍利子，若所说法、若能说言、说者、听者皆无生义。所以者何？以一切法本性皆空，空中都无能所生义。”
　　时，舍利子赞善现言：“说法人中仁为第一，除佛世尊无能及者。所以者何？随所问诘种种法门皆能酬答无所滞碍。”
　　善现报言：“诸佛弟子于一切法无依著者，法尔皆能随所问诘一一酬答自在无畏。所以者何？以一切法无所依故。”
　　时，舍利子问善现言：“云何诸法都无所依？”
