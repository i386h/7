<!-- { "loadSidebar": true } -->
　　“‘彼即报言：“我本所愿唯有无上正等菩提，天主颇能与斯愿不？”时，天帝释赧然有愧，而白彼言：“此非我力，唯有诸佛大圣法王于法自在能与斯愿。大士，今应除无上觉更求余愿，我当与之。”
　　“‘彼便报曰：“甚深般若波罗蜜多亦我所愿，颇能惠不？”时，天帝释倍复生惭，而白彼言：“我于此愿亦不能与，然我有力令大士身平复如故，用斯愿不？”彼复报言：“如是所愿自能满足无劳天主。所以者何？我若启告十方诸佛发诚谛言：“今自卖身实为慕法，不怀谄诈诳惑世间，由此因缘定于无上正等菩提不退转者，令我身形平复如故。”此言未讫，自能令我平复如故，岂假天威？”
　　“‘天帝释言：“如是，如是，佛之神力不可思议，菩萨至诚何事不办，然由我故损大士身，唯愿慈悲许办斯事。”时，彼大士告帝释言：“既尔殷勤当随汝意。”时，天帝释即现天威，令彼身形平复如故，乃至不见少分疮痕，形貌端严过于往日，愧谢右绕忽然不现。
　　“‘我既见彼希有之事，转增爱敬合掌白言：“愿降慈悲暂临我宅，所须供养甚深般若波罗蜜多及说法师法踊菩萨供养之具，为白父母一切当得。我及侍从亦辞父母，随大士往具妙香城，为欲供养甚深般若波罗蜜多及说法师法踊菩萨摩诃萨故。”
　　“‘今彼大士以我至诚，不遗所愿来至门首，唯愿父母多与珍财，及许我身并先事我五百侍女持诸供具，咸当随从常啼菩萨往妙香城，礼敬供养甚深般若波罗蜜多及说法师法踊菩萨，为得所说诸佛法故。’
　　“尔时，父母闻女所说，欢喜踊跃叹未曾有，便告女言：‘如汝所说，常啼菩萨甚为希有，能擐如是大功德铠，勇猛精进求诸佛法；所求佛法微妙最胜，广大清净不可思议，能引世间诸有情类令获殊胜利益安乐。汝于是法既深爱重，欲随善友持诸供具往妙香城，供养般若波罗蜜多及说法师法踊菩萨，为欲证得诸佛法故，我等云何不生随喜？今听汝去，我等亦欲与汝相随，汝欢喜不？’
　　“女即白言：‘甚大欢喜！我尚不碍余人善法，况父母耶？’
　　“父母报言：‘汝应严办供具、侍从，速当共往。’时，长者女即便营办五百乘车七宝严饰，亦令五百常随侍女恣意各取众宝严身，复取金银、吠琉璃宝、颇胝迦宝、末尼、真珠、帝青、大青、螺贝、璧玉、珊瑚、琥珀、杵藏、石藏及余无量异类珍财，种种花香、衣服、璎珞、宝幢、幡盖、伎乐、苏油、上妙珍财各无量种并余种种上妙供具。
　　“其女既办如是事已，恭敬启请常啼菩萨前乘一车，身及父母侍女五百各乘一车，围绕侍从常啼菩萨，渐渐东去至妙香城。见城高广七宝成就，于其城外周匝皆有七宝所成七重垣墙、七重楼观、七重栏楯、七重宝壍、七重行列宝多罗树，是垣墙等互相间饰，发种种光甚可爱乐。此大宝城面各十二踰缮那量，清净宽广人物炽盛安隐丰乐，中有五百街巷市廛，度量相当端严如画。于诸衢陌各有清流，亘以宝舫往来无拥。一一街巷清净严饰，洒以香水布以名花。城及垣墙皆有却敌雉堞、楼阁，紫金所成，蓥以众珍光明辉焕。于雉堞间厕以宝树，是一一树根茎枝叶及以花果皆别宝成。城垣楼阁及诸宝树，覆以金网，连以宝绳，悬以金铃，缀以宝铎，微风吹动发和雅音，譬如善奏五支诸乐。城外周匝七重宝壍，八功德水弭满其中，冷暖调和清澄皎镜。水中处处有七宝船，间饰庄严众所乐见。诸壍水内具众妙花，色香鲜郁遍覆水上。有五百苑周寰大城，种种庄严甚可喜乐。一一苑内有五百池，其池纵广一俱卢舍，七宝庄饰悦可众心。于诸池内有四色花，量如车轮映蔽于水，其花皆以七宝所成。诸池苑中多有众鸟，音声相和聚散遨游。渐复前行，即便遥见法踊菩萨摩诃萨正处七宝台坐师子座，无量无数百千俱胝那庾多众前后围绕而为说法。
　　“尔时，常啼菩萨摩诃萨最初遥见法踊菩萨摩诃萨故，身心悦乐，譬如苾刍系念一境忽然得入第三静虑。既遥见已，作是念言：‘我等不应乘车而趣法踊菩萨摩诃萨所。’作是念已，即便下车整理衣服。
　　“时，长者女及彼父母、侍女五百亦皆下车，各以上妙众宝衣服严饰其身，持诸供具恭敬围绕常啼菩萨，徐行而趣法踊菩萨摩诃萨所。其路边有法踊菩萨所营七宝大般若台，以赤栴檀而为涂饰，悬宝铃铎出微妙音，周匝皆垂真珠罗网。于台四角悬四宝珠，以为灯明昼夜常照。宝台四面有四香炉，白银所成众宝严饰，恒时烧以黑沉水香，散众妙花而为供养。台内有座七宝所成，其上重敷茵褥绮帊。于斯座上复有一函，四宝合成庄严绮丽，一金、二银、三吠琉璃、四帝青宝。真金叶上销琉璃汁，书以般若波罗蜜多置此函中恒时封印。台中处处悬宝幡花，间饰庄严甚可爱乐。
　　“常啼菩萨、长者女等，见此宝台庄严殊妙，合掌恭敬叹未曾有。复见帝释与其无量百千天众在宝台边，持天种种上妙香末及众宝屑、微妙香花、金银花等散宝台上，于虚空中奏天伎乐。
　　“常啼菩萨见是事已，问帝释言：‘何缘天主与诸天众供养此台？’
　　“天帝释曰：‘大士，今者岂不知耶？于此台中有无上法，名深般若波罗蜜多，是诸如来、应、正等觉及诸菩萨摩诃萨母，能生能摄一切如来、应、正等觉及诸菩萨摩诃萨众。若菩萨摩诃萨能于此中精勤修学，速到一切功德彼岸，速能成办一切佛法，速能证得一切智智。由是因缘，我等于此与诸眷属恭敬供养。’
　　“常啼菩萨闻已欢喜，寻声复问天帝释言：‘如是所说甚深般若波罗蜜多今在何处？我欲供养唯愿示之！’
　　“天帝释言：‘大士知不？甚深般若波罗蜜多在此台中七宝座上四宝函内，真金为叶，吠琉璃宝以为其字，法踊菩萨以七宝印自封印之，我等不能辄开相示。’
　　“尔时，常啼菩萨摩诃萨及长者女并其父母、侍女五百闻是语已，即取所持花、香、珍宝、衣服、璎珞、宝幢、幡盖、伎乐、灯明及余种种供养之具分作二分，先持一分诣宝台所供养般若波罗蜜多，复持一分俱共往诣法踊菩萨摩诃萨所。到已皆见法踊菩萨坐师子座大众围绕，即以花、香、宝幢、幡盖、衣服、璎珞、伎乐、灯明诸珍宝等，散列供养此说法师及所说法。法踊菩萨威神力故，即令所散种种妙花，于虚空中当其顶上，欻然合作一妙花台，众宝庄严甚可爱乐，复令所散种种妙香，于虚空中当花台上，欻然合成一妙香盖，种种珍宝而为严饰。复令所散诸妙宝衣，于虚空中当香盖上，欻然合成一妙宝帐，亦以众宝间饰庄严。余所散列宝幢、幡盖、伎乐、灯明、诸璎珞等，自然踊在台帐盖边，周匝庄严妙巧安布。
　　“常啼菩萨、长者女等见是事已欢喜踊跃，异口同音皆共称叹法踊菩萨摩诃萨言：‘今我大师甚为希有，能现如是大威神力。为菩萨时尚能如是，况得无上正等菩提！’
　　“是时，常啼及长者女并诸眷属，深心爱重法踊菩萨摩诃萨故，皆发无上正等觉心，作是愿言：‘我等由此殊胜善根，愿当来世必成如来、应、正等觉。我等由此殊胜善根，愿当来世精勤修学菩萨道时，于深法门通达无碍，如今大师法踊菩萨。我等由此殊胜善根，愿当来世精勤修学菩萨道时，能以上妙七宝台阁及余供具供养般若波罗蜜多，如今大师法踊菩萨。我等由此殊胜善根，愿当来世精勤修学菩萨道时，处大众中坐师子座，宣说般若波罗蜜多甚深义理都无所畏，如今大师法踊菩萨。我等由此殊胜善根，愿当来世精勤修学菩萨道时，成就般若波罗蜜多巧方便力，速能成办所求无上正等菩提，如今大师法踊菩萨。我等由此殊胜善根，愿当来世精勤修学菩萨道时，得胜神通变化自在，利益安乐无量有情，如今大师法踊菩萨。’
　　“常啼菩萨及长者女并诸眷属，持诸供具供养般若波罗蜜多及说法师法踊菩萨摩诃萨已，顶礼双足合掌恭敬，右绕三匝却住一面。
　　“尔时，常啼菩萨摩诃萨曲躬合掌，白法踊菩萨摩诃萨言：‘我常乐居阿练若处求深般若波罗蜜多，曾于一时欻然闻有空中声曰：“咄！善男子，汝可东行，决定得闻甚深般若波罗蜜多。”我闻空中如是教已，欢喜踊跃即便东行，未久之间作如是念：“我宁不问彼空中声遣我东行去当远近？”至何城邑？复从谁闻甚深般若波罗蜜多？作是念已即住其处，捶胸悲叹愁忧啼泣，经七昼夜不辞疲倦，不念睡眠，不思饮食，不想昼夜，不怖寒热，于内外法心不散乱，唯作是念：“我于何时当闻般若波罗蜜多？我先何故不问空声劝我东行去当远近？至何处所？复从谁闻甚深般若波罗蜜多？”
　　“‘我于如是愁忧啼泣自叹恨时，欻于我前有佛像现告我言：“善男子，汝以如是勇猛精进爱乐恭敬求法之心，从此东行过于五百踰缮那量，有大王城名具妙香，中有菩萨名为法踊，常为无量百千有情宣说般若波罗蜜多，汝当从彼得闻般若波罗蜜多。又，善男子，法踊菩萨是汝长夜清净善友，示现教导赞励庆喜，令汝速证所求无上正等菩提。法踊菩萨于过去世以勤苦行求深般若波罗蜜多，亦如汝今求之方便，汝宜速往法踊菩萨摩诃萨所，勿生疑难，莫计昼夜，不久当闻甚深般若波罗蜜多。”
　　“‘我时得闻如是语已，心生适悦踊跃欢喜，作是思惟：“何时当见法踊菩萨？从彼得闻甚深般若波罗蜜多，闻已便能永断种种虚妄分别有所得见，疾证无上正等菩提？”作是念时，于一切法即能现起无障智见，由斯智见即得现入无量殊胜三摩地门。我住如是三摩地中，现见十方无量无数无边世界诸佛如来，为诸菩萨摩诃萨众宣说般若波罗蜜多。
　　“‘时，诸如来、应、正等觉，咸共赞慰殷勤教诫教授我言：“善哉！善哉！善男子，我等本行菩萨道时，亦如汝今以勤苦行求深般若波罗蜜多，于勤苦时亦如汝今现得如是诸三摩地。我等尔时得是无量胜三摩地，究竟修已则能成办甚深般若波罗蜜多方便善巧，由斯能办一切佛法，便得住于不退转地。”
　　“‘时，十方佛广教慰我，令欢喜已忽然不现。我从所证三摩地起，不见诸佛心怀惆怅，作是思惟：“我向所见十方诸佛先从何来？今往何所？谁能为我断如是疑？”复作是念：“法踊菩萨久已修学甚深般若波罗蜜多方便善巧，已得无量陀罗尼门及三摩地，于诸菩萨自在神通已到究竟，已曾供养无量如来、应、正等觉，于诸佛所发弘誓愿种诸善根，于长夜中为我善友，常摄受我令获利乐，我当疾诣法踊菩萨摩诃萨所，问向所见十方诸佛先从何来？今往何所？彼能为我断如是疑。”
