<!-- { "loadSidebar": true } -->
　　“憍尸迦，是菩萨摩诃萨自修空无边处定，教他修空无边处定，赞说空无边处定法，欢喜赞叹修空无边处定者；自修识无边处定，教他修识无边处定，赞说识无边处定法，欢喜赞叹修识无边处定者；自修无所有处定，教他修无所有处定，赞说无所有处定法，欢喜赞叹修无所有处定者；自修非想非非想处定，教他修非想非非想处定，赞说非想非非想处定法，欢喜赞叹修非想非非想处定者。
　　“憍尸迦，是菩萨摩诃萨自修八解脱，教他修八解脱，赞说八解脱法，欢喜赞叹修八解脱者；自修八胜处，教他修八胜处，赞说八胜处法，欢喜赞叹修八胜处者；自修九次第定，教他修九次第定，赞说九次第定法，欢喜赞叹修九次第定者；自修十遍处，教他修十遍处，赞说十遍处法，欢喜赞叹修十遍处者。
　　“憍尸迦，是菩萨摩诃萨自修四念住，教他修四念住，赞说四念住法，欢喜赞叹修四念住者；自修四正断，教他修四正断，赞说四正断法，欢喜赞叹修四正断者；自修四神足，教他修四神足，赞说四神足法，欢喜赞叹修四神足者；自修五根，教他修五根，赞说五根法，欢喜赞叹修五根者；自修五力，教他修五力，赞说五力法，欢喜赞叹修五力者；自修七等觉支，教他修七等觉支，赞说七等觉支法；欢喜赞叹修七等觉支者；自修八圣道支，教他修八圣道支，赞说八圣道支法，欢喜赞叹修八圣道支者。
　　“憍尸迦，是菩萨摩诃萨自修空解脱门，教他修空解脱门，赞说空解脱门法，欢喜赞叹修空解脱门者；自修无相解脱门，教他修无相解脱门，赞说无相解脱门法，欢喜赞叹修无相解脱门者；自修无愿解脱门，教他修无愿解脱门，赞说无愿解脱门法，欢喜赞叹修无愿解脱门者。
　　“憍尸迦，是菩萨摩诃萨自修五眼，教他修五眼，赞说五眼法，欢喜赞叹修五眼者；自修六神通，教他修六神通，赞说六神通法，欢喜赞叹修六神通者。
　　“憍尸迦，是菩萨摩诃萨自修佛十力，教他修佛十力，赞说佛十力法，欢喜赞叹修佛十力者；自修四无所畏，教他修四无所畏，赞说四无所畏法，欢喜赞叹修四无所畏者；自修四无碍解，教他修四无碍解，赞说四无碍解法，欢喜赞叹修四无碍解者。
　　“憍尸迦，是菩萨摩诃萨自修大慈，教他修大慈，赞说大慈法，欢喜赞叹修大慈者；自修大悲，教他修大悲，赞说大悲法，欢喜赞叹修大悲者；自修大喜，教他修大喜，赞说大喜法，欢喜赞叹修大喜者；自修大舍，教他修大舍，赞说大舍法，欢喜赞叹修大舍者。
　　“憍尸迦，是菩萨摩诃萨自修十八佛不共法，教他修十八佛不共法，赞说十八佛不共法法，欢喜赞叹修十八佛不共法者。
大般若波罗蜜多经卷第一百二初分摄受品第二十九之四
　　“憍尸迦，是菩萨摩诃萨自修无忘失法，教他修无忘失法，赞说无忘失法法，欢喜赞叹修无忘失法者；自修恒住舍性，教他修恒住舍性，赞说恒住舍性法，欢喜赞叹修恒住舍性者。
　　“憍尸迦，是菩萨摩诃萨自修一切陀罗尼门，教他修一切陀罗尼门，赞说一切陀罗尼门法，欢喜赞叹修一切陀罗尼门者；自修一切三摩地门，教他修一切三摩地门，赞说一切三摩地门法，欢喜赞叹修一切三摩地门者。
　　“憍尸迦，是菩萨摩诃萨自修一切智，教他修一切智，赞说一切智法，欢喜赞叹修一切智者；自修道相智，教他修道相智，赞说道相智法，欢喜赞叹修道相智者；自修一切相智，教他修一切相智，赞说一切相智法，欢喜赞叹修一切相智者。
　　“憍尸迦，是菩萨摩诃萨行六波罗蜜多时，所行布施波罗蜜多，以无所得为方便，与一切有情同共回向阿耨多罗三藐三菩提；所护净戒波罗蜜多，以无所得为方便，与一切有情同共回向阿耨多罗三藐三菩提；所修安忍波罗蜜多，以无所得为方便，与一切有情同共回向阿耨多罗三藐三菩提；所起精进波罗蜜多，以无所得为方便，与一切有情同共回向阿耨多罗三藐三菩提；所入静虑波罗蜜多，以无所得为方便，与一切有情同共回向阿耨多罗三藐三菩提；所学般若波罗蜜多，以无所得为方便，与一切有情同共回向阿耨多罗三藐三菩提。
　　“憍尸迦，是菩萨摩诃萨行六波罗蜜多时，常作是念：‘我若不行布施波罗蜜多，当生贫贱家，尚无势力，何由成熟有情、严净佛土？况当能得一切智智？我若不护净戒波罗蜜多，当生诸恶趣，尚不能得下贱人身，何由成熟有情、严净佛土？况当能得一切智智？我若不修安忍波罗蜜多，当生诸根残缺容貌丑陋，不具菩萨圆满色身，若得菩萨圆满色身行菩萨行，有情见者必获无上正等菩提，若不得此圆满色身，则不能成熟一切有情、严净佛土，况当能得一切智智？我若懈怠不起精进波罗蜜多，尚不能获菩萨胜道，何由成熟一切有情、严净佛土？况当能得一切智智？我若心乱不入静虑波罗蜜多，尚不能起菩萨胜定，何由成熟有情、严净佛土？况当能得一切智智？我若无智不学般若波罗蜜多，尚不能得诸巧便慧超二乘地，何由成熟有情、严净佛土？况当能得一切智智？’
　　“憍尸迦，是菩萨摩诃萨学六波罗蜜多，常作是念：‘我不应随悭贪势力，若随彼力则我布施波罗蜜多不得圆满，若我布施波罗蜜多不圆满者，终不能成一切智智；我不应随破戒势力，若随彼力则我净戒波罗蜜多不得圆满，若我净戒波罗蜜多不圆满者，终不能成一切智智；我不应随忿恚势力，若随彼力则我安忍波罗蜜多不得圆满，若我安忍波罗蜜多不圆满者，终不能成一切智智；我不应随懈怠势力，若随彼力则我精进波罗蜜多不得圆满，若我精进波罗蜜多不圆满者，终不能成一切智智；我不应随心乱势力，若随彼力则我静虑波罗蜜多不得圆满，若我静虑波罗蜜多不圆满者，终不能成一切智智；我不应随无智势力，若随彼力则我般若波罗蜜多不得圆满，若我般若波罗蜜多不圆满者，终不能成一切智智。’憍尸迦，是菩萨摩诃萨不离一切智智心，以无所得为方便，于此般若波罗蜜多，受持、读诵、精勤修学、如理思惟、书写、解说、广令流布，获得如是现法、后法功德胜利。”
　　尔时，天帝释白佛言：“世尊，如是般若波罗蜜多甚为希有，调伏菩萨令不高心，而能回向一切智智。”
　　佛言：“憍尸迦，云何般若波罗蜜多调伏菩萨令不高心，而能回向一切智智？”
　　天帝释言：“世尊，菩萨摩诃萨行世间布施波罗蜜多时，若于佛所而行布施，便作是念：‘我能施佛。’若于菩萨、独觉、声闻、孤穷、老病道行、乞者而行布施，便作是念：‘我能施菩萨、独觉、声闻、孤穷、老病道行、乞者。’是菩萨摩诃萨无方便善巧行布施故，遂起高心不能回向一切智智。菩萨摩诃萨行世间净戒波罗蜜多时，便作是念：‘我能行净戒波罗蜜多，我能满净戒波罗蜜多。’是菩萨摩诃萨无方便善巧行净戒故，遂起高心不能回向一切智智。菩萨摩诃萨行世间安忍波罗蜜多时，便作是念：‘我能行安忍波罗蜜多，我能满安忍波罗蜜多。’是菩萨摩诃萨无方便善巧行安忍故，遂起高心不能回向一切智智。菩萨摩诃萨行世间精进波罗蜜多时，便作是念：‘我能行精进波罗蜜多，我能满精进波罗蜜多。’是菩萨摩诃萨无方便善巧行精进故，遂起高心不能回向一切智智。菩萨摩诃萨行世间静虑波罗蜜多时，便作是念：‘我能行静虑波罗蜜多，我能满静虑波罗蜜多。’是菩萨摩诃萨无方便善巧行静虑故，遂起高心不能回向一切智智。菩萨摩诃萨行世间般若波罗蜜多时，便作是念：‘我能行般若波罗蜜多，我能满般若波罗蜜多。’是菩萨摩诃萨无方便善巧行般若故，遂起高心不能回向一切智智。
　　“世尊，菩萨摩诃萨住内空时，若作是念：‘我能住内空。’是菩萨摩诃萨我、我所执之所扰乱住内空故，遂起高心不能回向一切智智。菩萨摩诃萨住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空时，若作是念：‘我能住外空乃至无性自性空。’是菩萨摩诃萨我、我所执之所扰乱住外空乃至无性自性空故，遂起高心不能回向一切智智。
　　“世尊，菩萨摩诃萨住真如时，若作是念：‘我能住真如。’是菩萨摩诃萨我、我所执之所扰乱住真如故，遂起高心不能回向一切智智。菩萨摩诃萨住法界、法性、不虚妄性、不变异性、平等性、离生性、法定、法住、实际、虚空界、不思议界时，若作是念：‘我能住法界乃至不思议界。’是菩萨摩诃萨我、我所执之所扰乱住法界乃至不思议界故，遂起高心不能回向一切智智。
　　“世尊，菩萨摩诃萨住苦圣谛时，若作是念：‘我能住苦圣谛。’是菩萨摩诃萨我、我所执之所扰乱住苦圣谛故，遂起高心不能回向一切智智。菩萨摩诃萨住集、灭、道圣谛时，若作是念：‘我能住集、灭、道圣谛。’是菩萨摩诃萨我、我所执之所扰乱住集、灭、道圣谛故，遂起高心不能回向一切智智。
　　“世尊，菩萨摩诃萨修四静虑时，若作是念：‘我能修四静虑。’是菩萨摩诃萨我、我所执之所扰乱修四静虑故，遂起高心不能回向一切智智。菩萨摩诃萨修四无量、四无色定时，若作是念：‘我能修四无量、四无色定。’是菩萨摩诃萨我、我所执之所扰乱修四无量、四无色定故，遂起高心不能回向一切智智。
　　“世尊，菩萨摩诃萨修八解脱时，若作是念：‘我能修八解脱。’是菩萨摩诃萨我、我所执之所扰乱修八解脱故，遂起高心不能回向一切智智。菩萨摩诃萨修八胜处、九次第定、十遍处时，若作是念：‘我能修八胜处、九次第定、十遍处。’是菩萨摩诃萨我、我所执之所扰乱修八胜处、九次第定、十遍处故，遂起高心不能回向一切智智。
　　“世尊，菩萨摩诃萨修四念住时，若作是念：‘我能修四念住。’是菩萨摩诃萨我、我所执之所扰乱修四念住故，遂起高心不能回向一切智智。菩萨摩诃萨修四正断、四神足、五根、五力、七等觉支、八圣道支时，若作是念：‘我能修四正断、四神足、五根、五力、七等觉支、八圣道支。’是菩萨摩诃萨我、我所执之所扰乱修四正断、四神足、五根、五力、七等觉支、八圣道支故，遂起高心不能回向一切智智。
