<!-- { "loadSidebar": true } -->
　　尔时，天帝释谓舍利子言：“如是般若波罗蜜多义趣甚深极难信解，诸有未久信乐修行布施等六波罗蜜多，广说乃至十八佛不共法及余无量无边佛法，闻此般若波罗蜜多甚深义趣，不能信解或生毁谤，未为希有。大德，我今敬礼甚深般若波罗蜜多，我若敬礼甚深般若波罗蜜多，即为敬礼一切智智。”
　　尔时，佛告天帝释言：“如是，如是，如汝所说，敬礼般若波罗蜜多，即为敬礼一切智智。何以故？憍尸迦，诸佛所得一切智智及余无量无边功德，皆依般若波罗蜜多而成办故。憍尸迦，若菩萨摩诃萨欲住如来一切智智，当住般若波罗蜜多；欲起诸佛一切智、道相智、一切相智，当学般若波罗蜜多；欲断烦恼习气相续，证得无上正等菩提，转妙法轮度有情众，当学般若波罗蜜多。憍尸迦，若善男子、善女人等欲得预流、一来、不还、阿罗汉果、独觉菩提，当学般若波罗蜜多。憍尸迦，若菩萨摩诃萨欲善安立声闻种性补特伽罗住声闻乘、独觉种性补特伽罗住独觉乘、菩萨种性补特伽罗住无上乘，当学般若波罗蜜多。憍尸迦，若菩萨摩诃萨欲伏众魔摧诸外道黑暗朋党，当学般若波罗蜜多。憍尸迦，若菩萨摩诃萨欲总摄受诸苾刍众令善调伏，当学般若波罗蜜多。”
　　尔时，天帝释白佛言：“世尊，诸菩萨摩诃萨行深般若波罗蜜多时，云何住色？云何住受、想、行、识？云何习色？云何习受、想、行、识？广说乃至云何住十八佛不共法？云何习十八佛不共法？”
　　尔时，佛告天帝释言：“善哉！善哉！汝于今者承佛神力，能问如来如是深义。汝应谛听！当为汝说。
　　“憍尸迦，诸菩萨摩诃萨行深般若波罗蜜多时，若于色不住不习，是为住习色；若于受、想、行、识不住不习，是为住习受、想、行、识；广说乃至若于十八佛不共法不住不习，是为住习十八佛不共法。何以故？憍尸迦，诸菩萨摩诃萨行深般若波罗蜜多时，于色不得可住可习，于受、想、行、识不得可住可习，广说乃至于十八佛不共法不得可住可习故。
　　“复次，憍尸迦，诸菩萨摩诃萨行深般若波罗蜜多时，若于色非住非不住、非习非不习，是为住习色；若于受、想、行、识非住非不住、非习非不习，是为住习受、想、行、识；广说乃至若于十八佛不共法非住非不住、非习非不习，是为住习十八佛不共法。何以故？憍尸迦，诸菩萨摩诃萨行深般若波罗蜜多时，观色乃至十八佛不共法前、后、中际不可得故。”
　　尔时，舍利子白佛言：“世尊，如是般若波罗蜜多最为甚深。”
　　佛言：“如是，色真如甚深故，般若波罗蜜多最为甚深，乃至十八佛不共法真如甚深故，般若波罗蜜多最为甚深。”
　　“世尊，如是般若波罗蜜多难可测量。”
　　佛言：“如是，色真如难测量故，般若波罗蜜多难可测量，乃至十八佛不共法真如难测量故，般若波罗蜜多难可测量。”
　　“世尊，如是般若波罗蜜多最为无量。”
　　佛言：“如是，色真如无量故，般若波罗蜜多亦无量，乃至十八佛不共法真如无量故，般若波罗蜜多亦无量。
　　“复次，舍利子，诸菩萨摩诃萨行深般若波罗蜜多时，若行色甚深性，非行般若波罗蜜多，乃至若行十八佛不共法甚深性，非行般若波罗蜜多。何以故？舍利子，色甚深性即非色，乃至十八佛不共法甚深性即非十八佛不共法故。
　　“复次，舍利子，诸菩萨摩诃萨行深般若波罗蜜多时，若行色难测量性，非行般若波罗蜜多，乃至若行十八佛不共法难测量性，非行般若波罗蜜多。何以故？舍利子，色难测量性即非色，乃至十八佛不共法难测量性即非十八佛不共法故。
　　“复次，舍利子，诸菩萨摩诃萨行深般若波罗蜜多时，若行色无量性，非行般若波罗蜜多，乃至若行十八佛不共法无量性，非行般若波罗蜜多。何以故？舍利子，色无量性即非色，乃至十八佛不共法无量性即非十八佛不共法故。”
　　时，舍利子复白佛言：“如是般若波罗蜜多既最甚深，难测无量则难信解，不应辄在新学大乘菩萨前说。所以者何？忽彼闻此甚深般若波罗蜜多，其心惊惶、恐怖、疑惑，或生毁谤不能信解。但应在彼不退转位菩萨前说。所以者何？彼闻如是甚深般若波罗蜜多，心不惊惶、恐怖、疑惑，不生毁谤深心信解。”
　　尔时，天帝释问舍利子言：“若有辄在新学大乘菩萨前说甚深般若波罗蜜多有何等过？”
　　舍利子言：“若有辄在新学大乘菩萨前说甚深般若波罗蜜多，彼闻惊惶、恐怖、疑惑，不能信解或生毁谤，由斯造作增长能感堕恶趣业，没三恶趣久受大苦，难证无上正等菩提，是故不应在彼前说甚深般若波罗蜜多。”
　　时，天帝释复问具寿舍利子言：“颇有菩萨未受无上大菩提记，闻深般若波罗蜜多，心不惊惶、恐怖、疑惑，不生毁谤深信解不？”
　　舍利子言：“有！憍尸迦，是菩萨摩诃萨不久当受大菩提记。憍尸迦，若菩萨摩诃萨闻深般若波罗蜜多，心不惊惶、恐怖、疑惑，不生毁谤深心信解，当知是菩萨摩诃萨已受无上大菩提记；设未受者，不过一佛或二佛所，定当得受大菩提记。”
　　尔时，佛告舍利子言：“如是，如是，如汝所说。舍利子，若菩萨摩诃萨久学大乘，久发大愿，久行六种波罗蜜多及余无量无边佛法，供养多佛，事多善友，闻深般若波罗蜜多，心不惊惶、恐怖、疑惑，深心信解、受持、读诵、如理思惟、为他演说，或复书写、如说修行。”
　　尔时，舍利子白佛言：“世尊，我今乐说少分譬喻，唯愿世尊哀愍听许！”
　　佛告舍利子：“随汝意说。”
　　舍利子言：“如住大乘诸善男子、善女人等，梦中修行般若、静虑、精进、安忍、净戒、布施波罗蜜多，乃至安坐妙菩提座，当知是人尚近无上正等菩提，况有菩萨为求无上正等菩提，觉时修行般若、静虑、精进、安忍、净戒、布施波罗蜜多，而不疾证所求无上正等菩提？世尊，是菩萨摩诃萨不久当坐妙菩提座，证得无上正等菩提，转妙法轮度有情众。
　　“世尊，若善男子、善女人等，得闻如是甚深般若波罗蜜多，受持、读诵、精勤修学、如理思惟，当知是人久学大乘善根成熟，多供养佛，事多善友，植众德本，能成是事。世尊，若善男子、善女人等，得闻如是甚深般若波罗蜜多，信解、受持、读诵、修习、为他演说、如理思惟，当知是人或已得受大菩提记，或近当受大菩提记。世尊，是善男子、善女人等，如住不退位菩萨摩诃萨，速证无上正等菩提，由此得闻甚深般若波罗蜜多，能深信解、受持、读诵、如理思惟、依教修行、为他演说。
　　“世尊，譬如有人游涉旷野，经过险道百踰缮那，或二、或三、或四、五百，见诸城邑王都前相，谓放牧人园林田等。见诸相已，便作是念：‘城邑王都去此非远。’作是念已身意泰然，不畏恶兽、恶贼、饥渴。世尊，诸菩萨摩诃萨亦复如是，若得闻此甚深般若波罗蜜多，受持、读诵、如理思惟、深生信解，应知不久当得受记或已受得，疾证无上正等菩提，是菩萨摩诃萨无堕声闻、独觉地畏。所以者何？是菩萨摩诃萨已得见闻、供养恭敬、尊重赞叹甚深般若波罗蜜多无上菩提之前相故。”
　　尔时，佛告舍利子言：“如是，如是，如汝所说。汝承佛力当复说之。”
　　时，舍利子复白佛言：“譬如有人欲观大海，渐次往趣经历多时不见山林，便作是念：‘今睹此相大海非远。所以者何？近大海岸地必渐下无诸山林。’彼人尔时虽未见海，而见近相欢喜踊跃：‘我速定当得见大海，满本所愿岂不快哉！’世尊，诸菩萨摩诃萨亦复如是，若得闻此甚深般若波罗蜜多，受持、读诵、如理思惟、深生信解，是菩萨摩诃萨虽未得佛现前授记：‘汝于来世经尔所劫，当得无上正等菩提。’而应自知受记非远。所以者何？是菩萨摩诃萨已得见闻、恭敬供养、受持、读诵、如理思惟甚深般若波罗蜜多无上菩提之前相故。
　　“世尊，譬如春时花果树等，故叶已堕枝条滋润，众人见之咸作是念：‘新花果叶当出非久。所以者何？此诸树等新花果叶先相现故。’赡部洲人男女大小，睹此相已欢喜踊跃，皆作是念：‘我等不久当得见此花果茂盛。’世尊，诸菩萨摩诃萨亦复如是，若得闻此甚深般若波罗蜜多，受持、读诵、如理思惟、深生信解，当知宿世善根成熟，多供养佛，事多善友，不久当受大菩提记。世尊，是菩萨摩诃萨应作是念：‘我先定有胜善根力，能引无上正等菩提故，今见闻、供养恭敬甚深般若波罗蜜多，受持、读诵、深生信解、如理思惟、随力修习。’世尊，今此会中有诸天子见过去佛说此法者，欢喜踊跃咸共议言：‘昔诸菩萨闻说般若波罗蜜多便得受记，今诸菩萨既闻般若波罗蜜多，不久定当受菩提记。’
　　“世尊，譬如女人怀孕渐久，其身转重动止不安，饮食睡眠悉皆减少，不喜多语厌常所作，受苦痛故众事顿息。有异母人见是相已，即知此女不久产生。世尊，诸菩萨摩诃萨亦复如是，宿植善根，多供养佛，久事善友，善根熟故，今闻般若波罗蜜多，受持、读诵、如理思惟、深生信解、随力修学。世尊，是菩萨摩诃萨由此因缘，当知不久得受无上大菩提记。”
　　尔时，佛赞舍利子言：“善哉！善哉！汝能善说菩萨譬喻，当知皆是佛威神力，令汝引发如是辩才。”
　　尔时，善现便白佛言：“甚奇！如来、应、正等觉善能付嘱诸菩萨摩诃萨，善能摄受诸菩萨摩诃萨。”
