<!-- { "loadSidebar": true } -->
　　时，舍利子便白佛言：“此诸菩萨摩诃萨是真菩萨摩诃萨，虽于诸法不得一性，不得异性，不得总性，不得别性，而著如是大功德铠。由著如是大功德铠，不生欲界，不生色界，不生无色界，不见有为界，不见无为界。虽化有情令出三界，而于有情都无所得，亦复不得有情施设。有情施设不可得故无缚无解，无缚解故无染无净，无染净故诸趣差别不可了知，诸趣差别不可了知故无业无烦恼，无业烦恼故亦无异熟果。既无异熟果，如何得有我及有情流转诸趣生三界等种种差别？”
　　佛告舍利子：“如是，如是，如汝所说。舍利子，若有情类先有后无，菩萨、如来应有过失，先无后有理亦不然，诸趣轮回有无亦尔。是故，舍利子，若如来出世、若不出世，法性常住真如、法界、不虚妄性终无改易。以一切法法性、法界、法住、法定、真如、实际犹如虚空，此中尚无我等可得，况有色等诸法可得？既无色等诸法可得，如何当有诸趣轮回？诸趣轮回既不可得，如何当有成熟有情令其解脱？但依世俗假说为有。
　　“舍利子，以如是法自性皆空。诸菩萨摩诃萨从过去佛如实闻已，为脱有情颠倒执著，求趣无上正等菩提，于求趣时不作是念：‘我于此法已得当得，令彼有情已度当度所执著处生死众苦。’
　　“舍利子，是菩萨摩诃萨为脱有情颠倒执著，被功德铠大誓庄严，勇猛正勤无所恋著，不退无上正等菩提，恒于菩提不生疑惑，谓：‘我当得、不当得耶？’但正念言：‘我定当得所求无上正等菩提，作诸有情真实饶益，谓令解脱迷谬颠倒诸趣轮回受生死苦。’舍利子，是菩萨摩诃萨虽脱有情迷谬颠倒诸趣生死而无所得，唯依世俗说有是事。
　　“舍利子，如巧幻师或彼弟子，依常幻术化作无量百千俱胝那庾多众，复化种种上妙饮食施幻有情皆令饱满，作此事已欢喜唱言：‘我已获得广大福聚。’于意云何？此巧幻师或彼弟子，实使有情得饱满不？”
　　舍利子曰：“不也，世尊。”
　　佛告舍利子：“菩萨摩诃萨亦复如是，从初发心，为欲度脱诸有情故，修行布施乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行空、无相、无愿解脱门，修行八解脱乃至十遍处，修行极喜地乃至法云地，修行陀罗尼门、三摩地门，修行五眼、六神通，修行如来十力乃至十八佛不共法，修行大慈、大悲、大喜、大舍，修行三十二大士相、八十随好，修行无忘失法、恒住舍性，修行一切智、道相智、一切相智，圆满菩萨大菩提道，成熟有情、严净佛土。
　　“舍利子，诸菩萨摩诃萨虽作此事，而于有情及一切法都无所得，不作是念：‘我以此法调伏如是诸有情类，令其远离颠倒执著，不复往来受生死苦。’”
　　尔时，具寿善现便白佛言：“世尊，何谓菩萨大菩提道？诸菩萨摩诃萨修行此道方便善巧，成熟有情、严净佛土，速证无上正等菩提。”
　　佛告善现：“诸菩萨摩诃萨从初发心，所行布施乃至般若波罗蜜多，广说乃至所行一切智、道相智、一切相智及余无量无边佛法，皆是菩萨大菩提道。诸菩萨摩诃萨修行此道，方便善巧成熟有情、严净佛土，速证无上正等菩提，而无有情、佛土等想。”
　　具寿善现复白佛言：“云何菩萨摩诃萨修行布施波罗蜜多时，方便善巧成熟有情？”
　　佛告善现：“有菩萨摩诃萨修行布施波罗蜜多时方便善巧，自行布施亦劝他行布施，殷勤教诫教授彼言：‘诸善男子，莫著布施，若著布施当更受身，若更受身，由斯展转当受无量无边大苦。诸善男子，胜义谛中都无布施，亦无施者、受者、施物及诸施果，如是诸法本性皆空，本性空中无法可取，诸法空性亦不可取。’如是，善现，诸菩萨摩诃萨修行布施波罗蜜多时，虽于有情自能行施亦劝他施，而于布施、施者、受者、施物、施果都无所得，如是布施波罗蜜多名无所得波罗蜜多。善现当知，是菩萨摩诃萨于此诸法无所得时，方便善巧能化有情住预流果，广说乃至或趣无上正等菩提。如是，善现，诸菩萨摩诃萨修行布施波罗蜜多时，成熟有情令得利乐。
　　“善现当知，是菩萨摩诃萨自行布施，亦劝他行布施，恒正称扬行布施法，欢喜赞叹行布施者。是菩萨摩诃萨修行如是大布施已，或生刹帝利大族，或生婆罗门大族，或生长者大族，或生居士大族丰饶财宝，或作小王于小国土富贵自在，或作大王于大国土富贵自在，或作轮王于四洲界富贵自在。
　　“是菩萨摩诃萨生如是等诸尊贵处，以四摄事摄诸有情，先教有情安住布施，由是渐次令住净戒、安忍、精进、静虑、般若，复令安住四静虑、四无量、四无色定，复令安住三十七种菩提分法，复令安住三解脱门。是菩萨摩诃萨令诸有情住如是等诸善法已，或令趣入正性离生，得预流果乃至令得阿罗汉果，或令趣入正性离生，渐次证得独觉菩提，或令趣入正性离生，渐次修学诸菩萨地，速证无上正等菩提。复告彼言：‘诸善男子，当发大愿速趣无上正等菩提，作诸有情胜饶益事。诸有情类虚妄分别所执诸法皆无自性，但由颠倒妄执为有，是故汝等当勤精进，自断颠倒亦劝他断，自脱生死亦令他脱，自得大利亦令他得。’
大般若波罗蜜多经卷第五百三十五第三分施等品第二十九之四
　　“善现当知，诸菩萨摩诃萨常应如是修行布施波罗蜜多，由此布施波罗蜜多，从初发心乃至究竟，不堕恶趣贫贱边鄙，为欲利乐诸有情故，多生人趣作转轮王富贵自在多所饶益。所以者何？随种威势感如是果，谓彼菩萨作转轮王，见乞者来便作是念：‘我为何事流转生死作转轮王？岂我不为利乐有情，住生死中受斯胜果不为余事？’作是念已，告乞者言：‘随汝所须种种财宝吾皆当施，汝取物时如取己物莫作他想。所以者何？我为汝等得安乐故，而受此身积集财物，故此财物是汝等有，随汝自取，若自受用、若转施他勿生疑难。’是菩萨摩诃萨如是怜愍诸有情时，无缘大悲速得圆满。由此大悲速圆满故，虽恒利乐无量有情，而于有情都无所得，亦复不得所感胜果。能如实知：‘但由世俗言说，施设利乐种种诸有情事。’又如实知：‘所施设事皆如响像，虽现似有而无真实。’由此于法都无所取。
　　“善现当知，诸菩萨摩诃萨常应如是修行布施波罗蜜多，谓于有情无所顾恋，乃至能施自身骨肉，况不能舍诸外资具？谓诸资具摄受有情，令速解脱生老病死。”
　　具寿善现便白佛言：“何等资具摄受有情，令速解脱生老病死？”
　　佛告善现：“谓修布施乃至般若波罗蜜多所有资具，若住内空乃至无性自性空所有资具，若住真如乃至不思议界所有资具，若住苦、集、灭、道圣谛所有资具，若修四念住乃至八圣道支所有资具，若修四静虑、四无量、四无色定所有资具，若修空、无相、无愿解脱门所有资具，若修八解脱乃至十遍处所有资具，若修净观地乃至如来地所有资具，若修极喜地乃至法云地所有资具，若修一切陀罗尼门、三摩地门所有资具，若修五眼、六神通所有资具，若修如来十力乃至十八佛不共法所有资具，若修大慈、大悲、大喜、大舍所有资具，若修无忘失法、恒住舍性所有资具，若修一切智、道相智、一切相智所有资具，若得预流果乃至独觉菩提所有资具，若行菩萨摩诃萨行所有资具，若证无上正等菩提所有资具。善现当知，诸如是等善法资具，摄受有情令速解脱生老病死。诸菩萨摩诃萨常以如是种种资具，方便善巧摄受有情，令速解脱生死众苦。
　　“复次，善现，诸菩萨摩诃萨安住布施波罗蜜多，自行布施波罗蜜多，劝诸有情行布施已，若见有情毁破净戒，深生怜愍而告之言：‘汝等皆应受持净戒，我当施汝种种资财，令汝长夜无所匮乏。汝等由乏诸资生具，毁破净戒作诸恶业，我当随汝所乏资具，皆相给施令无所乏。汝等安住净戒律仪，渐次当能作苦边际，依三乘法随其所应，出生死苦得涅槃乐。’
　　“善现当知，是菩萨摩诃萨安住布施波罗蜜多，自受持净戒，亦劝他受持净戒，恒正称扬受持净戒法，欢喜赞叹受持净戒者。如是，善现，诸菩萨摩诃萨修行布施波罗蜜多，劝诸有情安住净戒，脱生死苦得涅槃乐。
　　“复次，善现，诸菩萨摩诃萨安住布施波罗蜜多，见诸有情更相忿恚，深生怜愍而告之言：‘汝等何缘更相忿恚？汝等若为有所匮乏展转相于造诸恶者，应从我索莫生疑难，随汝所须皆当施与。汝等不应更相忿恚，应修安忍共起慈心。’善现当知，是菩萨摩诃萨安住布施波罗蜜多，劝诸有情修安忍已，欲令坚固复告之言：‘忿恚因缘都无定实，皆从虚妄分别所起，以一切法本性空故。汝等何缘于无实法妄生忿恚更相毁损？汝等莫因虚妄分别更相忿恚造诸恶业，当堕地狱、傍生、鬼界及余恶处受诸重苦，其苦楚毒刚强猛利，切害身心最极难忍。汝等莫执非实有事妄相忿恚作诸罪业，由斯罪业，下劣人身尚难可得，况生天趣或生人中，值佛闻法、深心信受、如说修行？汝等当知人身难得，佛出难遇，生信复难，闻法受持复难。于是汝等今者既具斯事，勿由忿恚而失好时，若失此时则难救疗。是故汝等于诸有情，莫生忿恚当修安忍。’
　　“善现当知，是菩萨摩诃萨安住布施波罗蜜多，自行安忍，亦劝他行安忍，恒正称扬行安忍法，欢喜赞叹行安忍者。如是，善现，诸菩萨摩诃萨安住布施波罗蜜多，劝诸有情修行安忍，诸有情类由此展转，渐依三乘而得出离。
　　“复次，善现，诸菩萨摩诃萨安住布施波罗蜜多，见诸有情身心懈怠，深生怜愍而告之言：‘汝等何缘不勤精进修诸善法而生懈怠？’彼作是言：‘我乏资具，于诸善法不获勤修。’菩萨告言：‘我能施汝所乏资具令汝充足，汝应勤修布施、净戒、安忍、精进、静虑、般若。’时，诸有情得是菩萨所施资具无所乏少，便能发起身心精进修诸善法疾得圆满。彼由诸善得圆满故，渐次引生诸无漏法，因无漏法有得预流、一来、不还、阿罗汉果，或有获得独觉菩提，或入菩萨正性离生，渐次修行诸菩萨地，当证无上正等菩提。
　　“善现当知，是菩萨摩诃萨安住布施波罗蜜多，自行精进，亦劝他行精进，恒正称扬行精进法，欢喜赞叹行精进者。如是，善现，诸菩萨摩诃萨安住布施波罗蜜多，令诸有情远离懈怠，勤修诸善速得出离。
