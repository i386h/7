<!-- { "loadSidebar": true } -->
　　“善现当知，诸菩萨摩诃萨如是修行菩萨道时，于一切法都无所住，以无所住而为方便，虽行布施乃至般若波罗蜜多，而于其中都无所住，广说乃至虽行菩萨摩诃萨行、诸佛无上正等菩提及余无量无边佛法，而于其中都无所住。所以者何？如是自性行者、行相一切皆空故，于其中都无所住。
　　“善现当知，诸菩萨摩诃萨虽能得预流果，广说乃至独觉菩提，而于其中不欲证住。所以者何？有二缘故，云何为二？一者、彼果都无自性，能住、所住俱不可得；二者、于彼不生喜足。是故于中不欲证住，谓诸菩萨摩诃萨众恒作是念：‘我定应得预流果乃至独觉菩提，不应不得，然于其中不应证住。所以者何？我从初发无上正等菩提心来，于一切时更无余想，唯求无上正等菩提，然我定当证得无上正等菩提，岂于中间应住余果？’
　　“善现当知，是菩萨摩诃萨从初发心乃至趣入菩萨所得正性离生，曾无异想，但求无上正等菩提。善现当知，是菩萨摩诃萨从得初地展转乃至得第十地，曾无异想，但求无上正等菩提。善现当知，是菩萨摩诃萨专求无上正等菩提，于一切时心无散乱，诸有发起身、语、意业，无不皆与菩提心俱。善现当知，是菩萨摩诃萨住菩提心起菩提道，不为余事扰乱其心。”
　　具寿善现便白佛言：“若一切法毕竟不生，云何菩萨摩诃萨众起菩提道？”
　　佛告善现：“如是，如是，一切法皆不生，此复云何诸无所作、无所趣者，知一切法皆不生故。”
　　具寿善现复白佛言：“岂不诸佛出现世间、若不出世，诸法法性法尔常住？”
　　佛告善现：“如是，如是，然诸有情不能解了诸法法性法尔常住，轮回生死受诸苦恼。诸菩萨摩诃萨为饶益彼起菩提道，由菩提道令诸有情毕竟解脱生死众苦，证得常乐清凉涅槃。”
　　尔时，具寿善现复白佛言：“世尊，诸菩萨摩诃萨为用生道得菩提耶？”
　　佛言：“不尔。”
　　“世尊，为用不生道得菩提耶？”
　　佛言：“不尔。”
　　“世尊，为用生、不生道得菩提耶？”
　　佛言：“不尔。”
　　“世尊，为用非生、非不生道得菩提耶？”
　　佛言：“不尔。”
　　具寿善现便白佛言：“若尔，菩萨摩诃萨云何当得菩提耶？”
　　佛告善现：“菩提不由道、非道得。所以者何？菩提即道，道即菩提，是故不由道、非道得。”
　　具寿善现复白佛言：“若菩提即道，道即菩提者，岂不菩萨摩诃萨已得菩提道，应已得菩提？若尔，世尊何缘复为诸菩萨说如来十力、四无所畏、四无碍解、大慈、大悲、大喜、大舍、十八佛不共法、三十二相、八十随好及余无量无边佛法令其修证？”
　　佛告善现：“于意云何？汝岂谓佛得菩提耶？”
　　善现对曰：“不也，世尊。所以者何？佛即菩提，菩提即佛故，不应谓佛得菩提。”
　　佛告善现：“如是，如是，然汝所问‘岂不菩萨摩诃萨已得菩提道，应已得菩提？’者，善现当知，诸菩萨摩诃萨修菩提道未得圆满，云何可说已得菩提？
　　“善现当知，诸菩萨摩诃萨若已圆满布施、净戒、安忍、精进、静虑、般若波罗蜜多，广说乃至一切相智及余无量无边佛法，从此无间用一刹那金刚喻定相应般若，永断一切烦恼、所知二障粗重习气相续，证得无上正等菩提，乃至如来、应、正等觉，于一切法得大自在。”
　　具寿善现复白佛言：“云何菩萨摩诃萨严净佛土？”
　　佛告善现：“诸菩萨摩诃萨从初发心乃至究竟，常自清净身、语、意业三种粗重，亦清净他身、语、意业三种粗重，便能严净所居佛土。”
　　具寿善现便白佛言：“何谓菩萨摩诃萨身、语、意业三种粗重？”
　　佛告善现：“若害生命、若不与取、若欲邪行，此三不善是名菩萨身业粗重；若虚诳语、若离间语、若粗恶语、若杂秽语，此四不善是名菩萨语业粗重；若贪欲、若瞋恚、若邪见，此三不善是名菩萨意业粗重。
　　“复次，善现，若菩萨摩诃萨所有悭贪、破戒、忿恚、懈怠、散乱、恶慧之心，亦名粗重。
　　“复次，善现，若菩萨摩诃萨戒蕴、定蕴、慧蕴、解脱蕴、解脱知见蕴皆不清净，亦名粗重。
　　“复次，善现，若菩萨摩诃萨远离四念住、四正断、四神足、五根、五力、七等觉支、八圣道支，广说乃至一切菩萨摩诃萨行、诸佛无上正等菩提，亦名粗重。
　　“复次，善现，若菩萨摩诃萨贪著预流果乃至独觉菩提，亦名粗重。
　　“复次，善现，若菩萨摩诃萨起色蕴想乃至识蕴想，亦名粗重；广说乃至起一切菩萨摩诃萨行想及诸佛无上正等菩提想，亦名粗重；起异生想、声闻想、独觉想、菩萨想、如来想，亦名粗重；起地狱想、傍生想、鬼界想、人想、天想、男想、女想，亦名粗重；起欲界想、色界想、无色界想，亦名粗重；起善想、非善想、有漏想、无漏想、世间想、出世间想、有为想、无为想，亦名粗重。
　　“善现当知，诸如是等无量无边执著诸法，及诸有情虚妄分别，并所发起身、语、意业，及彼种类无堪任性，皆名粗重。诸菩萨摩诃萨于此粗重皆应远离。
　　“复次，善现，诸菩萨摩诃萨行深般若波罗蜜多，远离如是所说粗重，自行布施波罗蜜多，亦劝他行布施波罗蜜多，若诸有情须食与食，须饮与饮，须余资具与余资具，随处、随时、随所须物悉皆施与，如自所行种种布施，劝他亦尔；如是施已，持此善根与诸有情平等共有回向所居严净佛土，令速圆满利乐有情。是菩萨摩诃萨自行净戒乃至般若波罗蜜多，亦劝他行净戒乃至般若波罗蜜多；作是事已，持此善根与诸有情平等共有回向所居严净佛土，令速圆满利乐有情。
　　“复次，善现，有菩萨摩诃萨以通愿力，盛满三千大千世界上妙七宝，施佛、法、僧及佛制多，施已欢喜发弘誓愿：‘我持如是所种善根，与诸有情平等共有回向所居严净佛土，当令我土七宝庄严，一切有情随意受用种种珍宝而无贪著。’
　　“复次，善现，有菩萨摩诃萨以通愿力，击奏无量天上、人中诸妙伎乐，供养三宝及佛制多，供已欢喜发弘誓愿：‘我持如是所种善根，与诸有情平等共有回向所居严净佛土，当令我土常奏如是诸妙伎乐，有情闻者身心悦豫而无贪著。’
　　“复次，善现，有菩萨摩诃萨以通愿力，盛满三千大千世界人中、天上诸妙香花，供养三宝及佛制多，供已欢喜发弘誓愿：‘我持如是所种善根，与诸有情平等共有回向所居严净佛土，当令我土常有如是诸妙香花，有情受用身心悦豫而无贪著。’
　　“复次，善现，有菩萨摩诃萨以通愿力，营办百味上妙饮食，供养诸佛、独觉、声闻及诸菩萨摩诃萨众，供已欢喜发弘誓愿：‘我持如是所种善根，与诸有情平等共有回向所居严净佛土，当得无上正等觉时，令我土中诸有情类，皆食如是百味饮食，资悦身心而无贪著。’
　　“复次，善现，有菩萨摩诃萨以通愿力，营办种种天上、人中诸妙涂香、细软衣服，奉施诸佛、独觉、声闻及诸菩萨摩诃萨众，或复施法并佛制多，施已欢喜发弘誓愿：‘我持如是所种善根，与诸有情平等共有回向所居严净佛土，当得无上正等觉时，令我土中诸有情类，常得如是衣服、涂香，随意受用而无贪著。’
　　“复次，善现，有菩萨摩诃萨以通愿力，严办种种随意所生人中、天上五妙欲境，供养诸佛及佛制多、独觉、声闻并诸菩萨摩诃萨众，施余有情，施已欢喜发弘誓愿：‘我持如是所种善根，与诸有情平等共有回向所居严净佛土，当得无上正等觉时，令我土中诸有情类，随心所乐上妙色、声、香、味、触境随念即至，欢喜受用而无贪著。’
　　“复次，善现，有菩萨摩诃萨行深般若波罗蜜多，勇猛正勤发弘誓愿，自住内空乃至无性自性空，亦劝他住内空乃至无性自性空，广说乃至自修无上正等菩提，亦劝他修无上正等菩提，作此事已复发愿言：‘当得无上正等觉时，令我土中诸有情类，常不远离诸如是等种种功德。’
　　“如是，善现，诸菩萨摩诃萨行深般若波罗蜜多，由此行愿便能严净所居佛土。
　　“善现当知，是诸菩萨摩诃萨众随尔所时行菩提道，应得圆满所起行愿，即尔所时精勤修学。由此因缘，自能成就一切善法，亦能令他渐次成就一切善法，自能修得殊胜相好所庄严身，亦能令他渐次修得殊胜相好所庄严身，由广大福所摄受故。
　　“善现当知，是诸菩萨摩诃萨众所修行愿得圆满已，各于所居严净佛土，证得无上正等觉时，所化有情亦生彼土，共受净土大乘法乐。
大般若波罗蜜多经卷第五百三十六第三分佛国品第三十之二
　　“复次，善现，此诸菩萨摩诃萨众应修如是严净佛土，谓彼土中恒不闻有三种恶趣，亦不闻有诸恶见趣，亦不闻有贪、瞋、痴毒，亦不闻有男女形相，亦不闻有声闻、独觉，亦不闻有无常、苦等不如意事，亦不闻有摄受资具，亦不闻有我、我所执，亦不闻有随眠、缠、结，亦不闻有颠倒执著，亦不闻有施设有情果位差别；唯闻说空、无相、无愿、无生、无灭、无性等声，谓随有情意乐差别，于树林等内外物中，常有微风更相冲击，发起种种微妙音声，诸音声中说：‘一切法皆无自性，无性故空，空故无相，无相故无愿，无愿故无生，无生故无灭。由此诸法本来寂静、自性涅槃，如来出世、若不出世，诸法法性法尔常住。’谓一切法无性、空等，彼佛土中诸有情类若昼、若夜、若立、若行、若卧、若坐，常闻如是妙法音声。
　　“善现当知，此诸菩萨摩诃萨众各住所居严净佛土，证得无上正等觉时，十方如来、应、正等觉，皆共称赞彼彼佛名，若诸有情得闻如是诸佛名者，必于无上正等菩提得不退转。是诸菩萨摩诃萨众各住所居严净佛土，证得无上正等觉时，为诸有情宣说正法。有情闻已定不生疑，谓为是法、为非法等。所以者何？彼有情类达一切法皆即真如、法界、法性，一切是法无非法等。如是，善现，此诸菩萨摩诃萨众皆能严净如是佛土。
