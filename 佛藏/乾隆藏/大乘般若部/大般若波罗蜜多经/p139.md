<!-- { "loadSidebar": true } -->
　　“善现，谓若住此三摩地时，于诸等持及一切法得通达智，得此智已，于诸有法通达远离，是故名为达诸有底远离三摩地。”
　　“世尊，云何名为入一切施设语言三摩地？”
　　“善现，谓若住此三摩地时，悟入一切三摩地法，施设语言而无所恃，是故名为入一切施设语言三摩地。”
　　“世尊，云何名为坚固宝三摩地？”
　　“善现，谓若住此三摩地时，能引无边、无退、无坏微妙殊胜功德珍宝，是故名为坚固宝三摩地。”
　　“世尊，云何名为于一切法无所取著三摩地？”
　　“善现，谓若住此三摩地时，于诸法中无所取著，以一切法离性相故，是故名为于一切法无所取著三摩地。”
　　“世尊，云何名为电焰庄严三摩地？”
　　“善现，谓若住此三摩地时，发种种光照诸冥暗，复以无量功德庄严，是故名为电焰庄严三摩地。”
　　“世尊，云何名为除遣三摩地？”
　　“善现，谓若住此三摩地时，除遣无边烦恼习气，是故名为除遣三摩地。”
　　“世尊，云何名为法炬三摩地？”
　　“善现，谓若住此三摩地时，照了诸法自相共相，是故名为法炬三摩地。”
　　“世尊，云何名为慧灯三摩地？”
　　“善现，谓若住此三摩地时，照了诸法空无我理，是故名为慧灯三摩地。”
　　“世尊，云何名为趣向不退转神通三摩地？”
　　“善现，谓若住此三摩地时，能引无量不退难伏最胜神通，是故名为趣向不退转神通三摩地。”
　　“世尊，云何名为解脱音声文字三摩地？”
　　“善现，谓若住此三摩地时，见诸等持解脱一切音声文字众相寂灭，是故名为解脱音声文字三摩地。”
　　“世尊，云何名为炬炽然三摩地？”
　　“善现，谓若住此三摩地时，于诸等持威德独盛，照了诸定犹如炽炬，是故名为炬炽然三摩地。”
　　“世尊，云何名为严净相三摩地？”
　　“善现，谓若住此三摩地时，于诸等持严净其相，是故名为严净相三摩地。”
　　“世尊，云何名为无相三摩地？”
　　“善现，谓若住此三摩地时，于诸等持不见其相，是故名为无相三摩地。”
　　“世尊，云何名为无浊忍相三摩地？”
　　“善现，谓若住此三摩地时，于一切法得无浊忍，是故名为无浊忍相三摩地。”
　　“世尊，云何名为具一切妙相三摩地？”
　　“善现，谓若住此三摩地时，诸定妙相无不具足，是故名为具一切妙相三摩地。”
　　“世尊，云何名为具总持三摩地？”
　　“善现，谓若住此三摩地时，能总任持诸定胜事，是故名为具总持三摩地。”
　　“世尊，云何名为不喜一切苦乐三摩地？”
　　“善现，谓若住此三摩地时，于诸等持苦乐之相不乐观察，是故名为不喜一切苦乐三摩地。”
　　“世尊，云何名为无尽行相三摩地？”
　　“善现，谓若住此三摩地时，不见诸定行相有尽，是故名为无尽行相三摩地。”
　　“世尊，云何名为摄伏一切正邪性三摩地？”
　　“善现，谓若住此三摩地时，于诸等持正性邪性，摄伏诸见皆令不起，是故名为摄伏一切正邪性三摩地。”
　　“世尊，云何名为断憎爱三摩地？”
　　“善现，谓若住此三摩地时，不见诸定法有憎有爱相，是故名为断憎爱三摩地。”
　　“世尊，云何名为离违顺三摩地？”
　　“善现，谓若住此三摩地时，不见诸定法有违有顺相，是故名为离违顺三摩地。”
　　“世尊，云何名为无垢明三摩地？”
　　“善现，谓若住此三摩地时，于诸等持若明若垢咸悉不见，是故名为无垢明三摩地。”
　　“世尊，云何名为极坚固三摩地？”
　　“善现，谓若住此三摩地时，令诸等持无不坚固，是故名为极坚固三摩地。”
　　“世尊，云何名为满月净光三摩地？”
　　“善现，谓若住此三摩地时，令诸等持功德具足，如净满月增诸海水，是故名为满月净光三摩地。”
　　“世尊，云何名为大庄严三摩地？”
　　“善现，谓若住此三摩地时，令诸等持成就种种微妙希有大庄严事，是故名为大庄严三摩地。”
　　“世尊，云何名为无热电光三摩地？”
　　“善现，谓若住此三摩地时，放清冷光照有情类，令息一切黑暗毒热，是故名为无热电光三摩地。”
　　“世尊，云何名为能照一切世间三摩地？”
　　“善现，谓若住此三摩地时，照诸等持及一切法，令有情类咸得开晓，是故名为能照一切世间三摩地。”
　　“世尊，云何名为能救一切世间三摩地？”
　　“善现，谓若住此三摩地时，能救世间种种忧苦，是故名为能救一切世间三摩地。”
　　“世尊，云何名为定平等性三摩地？”
　　“善现，谓若住此三摩地时，不见等持定散差别，是故名为定平等性三摩地。”
　　“世尊，云何名为无尘有尘平等理趣三摩地？”
　　“善现，谓若住此三摩地时，了达诸定及一切法有尘无尘平等理趣，是故名为无尘有尘平等理趣三摩地。”
　　“世尊，云何名为无诤有诤平等理趣三摩地？”
　　“善现，谓若住此三摩地时，不见诸法及一切定有诤无诤性相差别，是故名为无诤有诤平等理趣三摩地。”
　　“世尊，云何名为无巢穴无标帜无爱乐三摩地？”
　　“善现，谓若住此三摩地时，破诸巢穴舍诸标帜断诸爱乐而无所执，是故名为无巢穴无标帜无爱乐三摩地。”
　　“世尊，云何名为决定安住真如三摩地？”
　　“善现，谓若住此三摩地时，于诸等持及一切法，常不弃舍真如实相，是故名为决定安住真如三摩地。”
　　“世尊，云何名为器中涌出三摩地？”
　　“善现，谓若住此三摩地时，令诸等持出生功德，如天福力食涌器中，是故名为器中涌出三摩地。”
　　“世尊，云何名为烧诸烦恼三摩地？”
　　“善现，谓若住此三摩地时，烧诸烦恼令无遗烬，是故名为烧诸烦恼三摩地。”
　　“世尊，云何名为大智慧炬三摩地？”
　　“善现，谓若住此三摩地时，发智慧光照了一切，是故名为大智慧炬三摩地。”
　　“世尊，云何名为出生十力三摩地？”
　　“善现，谓若住此三摩地时，令佛十力速得圆满，是故名为出生十力三摩地。”
　　“世尊，云何名为开阐三摩地？”
　　“善现，谓若住此三摩地时，能为有情开阐法要，令速解脱生死大苦，是故名为开阐三摩地。”
　　“世尊，云何名为坏身恶行三摩地？”
　　“善现，谓若住此三摩地时，虽不见有身而息身恶行，是故名为坏身恶行三摩地。”
　　“世尊，云何名为坏语恶行三摩地？”
　　“善现，谓若住此三摩地时，虽不见有声而息语恶行，是故名为坏语恶行三摩地。”
　　“世尊，云何名为坏意恶行三摩地？”
　　“善现，谓若住此三摩地时，虽不见有心而息意恶行，是故名为坏意恶行三摩地。”
　　“世尊，云何名为善观察三摩地？”
　　“善现，谓若住此三摩地时，于诸有情能善观察根性胜解而度脱之，是故名为善观察三摩地。”
　　“世尊，云何名为如虚空三摩地？”
　　“善现，谓若住此三摩地时，于诸有情普能饶益，其心平等如太虚空，是故名为如虚空三摩地。”
　　“世尊，云何名为无染著如虚空三摩地？”
　　“善现，谓若住此三摩地时，观一切法都无所有，犹如虚空无染无著，是故名为无染著如虚空三摩地。
　　“善现，如是等有无量百千三摩地，当知是为菩萨摩诃萨大乘相。
　　“复次，善现，菩萨摩诃萨大乘相者，谓四念住。何等为四？谓身念住、受念住、心念住、法念住。
　　“善现，身念住者，诸菩萨摩诃萨修行般若波罗蜜多时，以无所得而为方便，虽于内身住循身观，而竟不起身俱寻思，炽然精进具念正知，为欲调伏世贪忧故；诸菩萨摩诃萨修行般若波罗蜜多时，以无所得而为方便，虽于外身住循身观，而竟不起身俱寻思，炽然精进具念正知，为欲调伏世贪忧故；诸菩萨摩诃萨修行般若波罗蜜多时，以无所得而为方便，虽于内外身住循身观，而竟不起身俱寻思，炽然精进具念正知，为欲调伏世贪忧故。善现，是为菩萨摩诃萨身念住。
　　“善现，受念住者，诸菩萨摩诃萨修行般若波罗蜜多时，以无所得而为方便，虽于内受住循受观，而竟不起受俱寻思，炽然精进具念正知，为欲调伏世贪忧故；诸菩萨摩诃萨修行般若波罗蜜多时，以无所得而为方便，虽于外受住循受观，而竟不起受俱寻思，炽然精进具念正知，为欲调伏世贪忧故；诸菩萨摩诃萨修行般若波罗蜜多时，以无所得而为方便，虽于内外受住循受观，而竟不起受俱寻思，炽然精进具念正知，为欲调伏世贪忧故。善现，是为菩萨摩诃萨受念住。
　　“善现，心念住者，诸菩萨摩诃萨修行般若波罗蜜多时，以无所得而为方便，虽于内心住循心观，而竟不起心俱寻思，炽然精进具念正知，为欲调伏世贪忧故；诸菩萨摩诃萨修行般若波罗蜜多时，以无所得而为方便，虽于外心住循心观，而竟不起心俱寻思，炽然精进具念正知，为欲调伏世贪忧故；诸菩萨摩诃萨修行般若波罗蜜多时，以无所得而为方便，虽于内外心住循心观，而竟不起心俱寻思，炽然精进具念正知，为欲调伏世贪忧故。善现，是为菩萨摩诃萨心念住。
　　“善现，法念住者，诸菩萨摩诃萨修行般若波罗蜜多时，以无所得而为方便，虽于内法住循法观，而竟不起法俱寻思，炽然精进具念正知，为欲调伏世贪忧故；诸菩萨摩诃萨修行般若波罗蜜多时，以无所得而为方便，虽于外法住循法观，而竟不起法俱寻思，炽然精进具念正知，为欲调伏世贪忧故；诸菩萨摩诃萨修行般若波罗蜜多时，以无所得而为方便，虽于内外法住循法观，而竟不起法俱寻思，炽然精进具念正知，为欲调伏世贪忧故。善现，是为菩萨摩诃萨法念住。”
大般若波罗蜜多经卷第五十三初分辩大乘品第十五之三
　　尔时，具寿善现白佛言：“世尊，云何菩萨摩诃萨修行般若波罗蜜多时，以无所得而为方便，于内外俱身、受、心、法住循身、受、心、法观，炽然精进具念正知，为欲调伏世贪忧故？”
　　佛言：“善现，若菩萨摩诃萨修行般若波罗蜜多时，以无所得而为方便，审观自身，行时知行，住时知住，坐时知坐，卧时知卧，如如自身威仪差别，如是如是具念正知。善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。
