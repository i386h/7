<!-- { "loadSidebar": true } -->
　　“善现，是菩萨摩诃萨于空解脱门退转故名不退转，于无相、无愿解脱门退转故名不退转。何以故？善现，空解脱门自性无所有，无相、无愿解脱门自性亦无所有，是菩萨摩诃萨于中不住故名退转。
　　“善现，是菩萨摩诃萨于五眼退转故名不退转，于六神通退转故名不退转。何以故？善现，五眼自性无所有，六神通自性亦无所有，是菩萨摩诃萨于中不住故名退转。
　　“善现，是菩萨摩诃萨于三摩地门退转故名不退转，于陀罗尼门退转故名不退转。何以故？善现，三摩地门自性无所有，陀罗尼门自性亦无所有，是菩萨摩诃萨于中不住故名退转。
　　“善现，是菩萨摩诃萨于佛十力退转故名不退转，于四无所畏、四无碍解、大慈、大悲、大喜、大舍、十八佛不共法退转故名不退转。何以故？善现，佛十力自性无所有，四无所畏乃至十八佛不共法自性亦无所有，是菩萨摩诃萨于中不住故名退转。
　　“善现，是菩萨摩诃萨于预流果退转故名不退转，于一来、不还、阿罗汉果退转故名不退转。何以故？善现，预流果自性无所有，一来、不还、阿罗汉果自性亦无所有，是菩萨摩诃萨于中不住故名退转。
　　“善现，是菩萨摩诃萨于独觉菩提退转故名不退转。何以故？善现，独觉菩提自性无所有，是菩萨摩诃萨于中不住故名退转。
　　“善现，是菩萨摩诃萨于一切智退转故名不退转，于道相智、一切相智退转故名不退转。何以故？善现，一切智自性无所有，道相智、一切相智自性亦无所有，是菩萨摩诃萨于中不住故名退转。
　　“善现，是菩萨摩诃萨于异生地退转故名不退转，于声闻地、独觉地、菩萨地、如来地退转故名不退转。何以故？善现，异生地自性无所有，声闻地、独觉地、菩萨地、如来地自性亦无所有，是菩萨摩诃萨于中不住故名退转。
　　“善现，是菩萨摩诃萨于阿耨多罗三藐三菩提退转故名不退转。何以故？善现，阿耨多罗三藐三菩提自性无所有，是菩萨摩诃萨于中不住故名退转。
　　“复次，善现，若不退转位菩萨摩诃萨终不乐观外道沙门、婆罗门等形相言说，彼诸沙门、婆罗门等于所知法实知实见，或能施设正见法门必无是处。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨于佛善说法毗奈耶，深生信解终无疑惑，无戒禁取不堕恶见，不执世俗诸吉祥事以为清净，终不礼敬诸余天神如诸世间外道所事，亦终不以种种花鬘、涂散等香、衣服、璎珞、宝幢、幡盖、伎乐、灯明供养天神及诸外道。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，不生地狱、傍生、鬼界、阿素洛中，亦不生于卑贱种族，谓旃荼罗、补羯娑等，亦终不受扇搋、半择、无形、二形及女人身，亦复不受盲聋、喑哑、挛躄、癫痫、矬陋等身，亦终不生无暇时处。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨常乐受行十善业道，自离害生命，亦劝他离害生命，恒正称扬离害生命法，欢喜赞叹离害生命者；自离不与取，亦劝他离不与取，恒正称扬离不与取法，欢喜赞叹离不与取者；自离欲邪行，亦劝他离欲邪行，恒正称扬离欲邪行法，欢喜赞叹离欲邪行者；自离虚诳语，亦劝他离虚诳语，恒正称扬离虚诳语法，欢喜赞叹离虚诳语者；自离粗恶语，亦劝他离粗恶语，恒正称扬离粗恶语法，欢喜赞叹离粗恶语者；自离离间语，亦劝他离离间语，恒正称扬离离间语法，欢喜赞叹离离间语者；自离杂秽语，亦劝他离杂秽语，恒正称扬离杂秽语法，欢喜赞叹离杂秽语者；自离贪欲，亦劝他离贪欲，恒正称扬离贪欲法，欢喜赞叹离贪欲者；自离瞋恚，亦劝他离瞋恚，恒正称扬离瞋恚法，欢喜赞叹离瞋恚者；自离邪见，亦劝他离邪见，恒正称扬离邪见法，欢喜赞叹离邪见者。是菩萨摩诃萨，乃至梦中亦不现起十恶业道，况在觉时？善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，普为饶益一切有情恒修布施波罗蜜多，普为饶益一切有情恒修净戒波罗蜜多，普为饶益一切有情恒修安忍波罗蜜多，普为饶益一切有情恒修精进波罗蜜多，普为饶益一切有情恒修静虑波罗蜜多，普为饶益一切有情恒修般若波罗蜜多。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨诸所受持、思惟、读诵、究竟通利清净教法，所谓契经、应颂、记莂、讽颂、自说、缘起、本事、本生、方广、希法、譬喻、论议，以如是法常乐布施一切有情，恒作是念：‘云何当令诸有情类，求正法愿皆得满足？’复持如是法施善根，与诸有情同共回向诸佛无上正等菩提。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，于佛所说甚深法门，终不生于疑惑犹豫。”
　　时，具寿善现白佛言：“世尊，何缘不退转菩萨摩诃萨，于佛所说甚深法门，终不生于疑惑犹豫？”
　　佛言：“善现，是菩萨摩诃萨都不见有法可疑惑犹豫，谓不见有色，亦不见有受、想、行、识，可于中生疑惑犹豫；不见有眼处，亦不见有耳、鼻、舌、身、意处，可于中生疑惑犹豫；不见有色处，亦不见有声、香、味、触、法处，可于中生疑惑犹豫；不见有眼界，亦不见有耳、鼻、舌、身、意界，可于中生疑惑犹豫；不见有色界，亦不见有声、香、味、触、法界，可于中生疑惑犹豫；不见有眼识界，亦不见有耳、鼻、舌、身、意识界，可于中生疑惑犹豫；不见有眼触，亦不见有耳、鼻、舌、身、意触，可于中生疑惑犹豫；不见有眼触为缘所生诸受，亦不见有耳、鼻、舌、身、意触为缘所生诸受，可于中生疑惑犹豫；不见有地界，亦不见有水、火、风、空、识界，可于中生疑惑犹豫；不见有无明，亦不见有行、识、名色、六处、触、受、爱、取、有、生、老死，可于中生疑惑犹豫；不见有布施波罗蜜多，亦不见有净戒、安忍、精进、静虑、般若波罗蜜多，可于中生疑惑犹豫；不见有内空，亦不见有外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，可于中生疑惑犹豫；不见有真如，亦不见有法界、法性、不虚妄性、不变异性、平等性、离生性、法定、法住、实际、虚空界、不思议界，可于中生疑惑犹豫；不见有四念住，亦不见有四正断、四神足、五根、五力、七等觉支、八圣道支，可于中生疑惑犹豫；不见有苦圣谛，亦不见有集、灭、道圣谛，可于中生疑惑犹豫；不见有四静虑，亦不见有四无量、四无色定，可于中生疑惑犹豫；不见有八解脱，亦不见有八胜处、九次第定、十遍处，可于中生疑惑犹豫；不见有五眼，亦不见有六神通，可于中生疑惑犹豫；不见有三摩地门，亦不见有陀罗尼门，可于中生疑惑犹豫；不见有佛十力，亦不见有四无所畏、四无碍解、大慈、大悲、大喜、大舍、十八佛不共法，可于中生疑惑犹豫；不见有预流果，亦不见有一来、不还、阿罗汉果，可于中生疑惑犹豫；不见有独觉菩提，可于中生疑惑犹豫；不见有一切智，亦不见有道相智、一切相智，可于中生疑惑犹豫；不见有异生地，亦不见有声闻地、独觉地、菩萨地、如来地，可于中生疑惑犹豫；不见有阿耨多罗三藐三菩提，可于中生疑惑犹豫。善现，若成就如是诸行、状、相，当知是为不退转菩萨摩诃萨。
大般若波罗蜜多经卷第三百二十六初分不退转品第四十九之二
　　“复次，善现，若不退转位菩萨摩诃萨，成就柔润可爱可乐身、语、意业，于诸有情心无挂碍。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，恒常成就慈、悲、喜、舍等起相应身、语、意业。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，决定不与五盖共居，所谓贪欲、瞋恚、惛沉睡眠、掉举恶作、疑盖。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，一切随眠皆已摧伏，一切结缚随烦恼缠，皆永不起现不可得。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，入出往来心不迷谬，恒时安住正念正知，进止威仪、行住坐卧、举足下足亦复如是，诸所游履必观其地，安庠系念直视而行，运动语言尝无卒暴。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，诸所受用卧具衣服，皆常香洁无诸臭秽，亦无垢腻虮虱等虫，心乐清华身无疾病。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，身心清净，非如常人身中恒为八万户虫之所侵食。所以者何？是诸菩萨善根增上出过世间，所受身形内外清净，故无虫类侵食其身。如如善根渐渐增益，如是如是身心转净，由此因缘，是诸菩萨身心坚固犹若金刚，不为违缘之所侵恼。善现，若成就如是诸行、状、相，当知是为不退转菩萨摩诃萨。”
　　时，具寿善现白佛言：“世尊，是菩萨摩诃萨云何而得身心清净？”
　　佛言：“善现，是菩萨摩诃萨如如善根渐渐增长，如是如是身心谄曲，由善根力所除遣故，穷未来际毕竟不起，由此而得身心清净。
　　“复次，善现，是菩萨摩诃萨如如善根渐渐增长，如是如是身、语、意业，由善根力所磨莹故，远离一切浊秽邪曲，由此而得身心清净，身心净故超过声闻及独觉地，住菩萨位坚固不动。善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，不重利养，不徇名誉，于诸饮食、衣服、卧具、房舍、资财皆不贪染，虽受十二杜多功德，而于其中都无所恃。善现，若成就如是诸行、状、相，当知是为不退转菩萨摩诃萨。
