<!-- { "loadSidebar": true } -->
　　“善现，初静虑不可摄受故，若初静虑不可摄受则非初静虑；第二、第三、第四静虑不可摄受故，若第二、第三、第四静虑不可摄受则非第二、第三、第四静虑。
　　“善现，慈无量不可摄受故，若慈无量不可摄受则非慈无量；悲、喜、舍无量不可摄受故，若悲、喜、舍无量不可摄受则非悲、喜、舍无量。
　　“善现，空无边处不可摄受故，若空无边处不可摄受则非空无边处；识无边处、无所有处、非想非非想处不可摄受故，若识无边处、无所有处、非想非非想处不可摄受则非识无边处、无所有处、非想非非想处。
　　“善现，布施波罗蜜多不可摄受故，若布施波罗蜜多不可摄受则非布施波罗蜜多；净戒、安忍、精进、静虑、般若波罗蜜多不可摄受故，若净戒、安忍、精进、静虑、般若波罗蜜多不可摄受则非净戒、安忍、精进、静虑、般若波罗蜜多。
　　“善现，内空不可摄受故，若内空不可摄受则非内空；外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空不可摄受故，若外空乃至无性自性空不可摄受则非外空乃至无性自性空。
　　“善现，真如不可摄受故，若真如不可摄受则非真如；法界、法性、不虚妄性、不变异性、平等性、离生性、法定、法住、实际、虚空界、不思议界不可摄受故，若法界乃至不思议界不可摄受则非法界乃至不思议界。
　　“善现，四念住不可摄受故，若四念住不可摄受则非四念住；四正断、四神足、五根、五力、七等觉支、八圣道支不可摄受故，若四正断乃至八圣道支不可摄受则非四正断乃至八圣道支。
　　“善现，苦圣谛不可摄受故，若苦圣谛不可摄受则非苦圣谛；集、灭、道圣谛不可摄受故，若集、灭、道圣谛不可摄受则非集、灭、道圣谛。
　　“善现，八解脱不可摄受故，若八解脱不可摄受则非八解脱；八胜处、九次第定、十遍处不可摄受故，若八胜处、九次第定、十遍处不可摄受则非八胜处、九次第定、十遍处。
　　“善现，空解脱门不可摄受故，若空解脱门不可摄受则非空解脱门；无相、无愿解脱门不可摄受故，若无相、无愿解脱门不可摄受则非无相、无愿解脱门。
　　“善现，极喜地不可摄受故，若极喜地不可摄受则非极喜地；离垢地、发光地、焰慧地、极难胜地、现前地、远行地、不动地、善慧地、法云地不可摄受故，若离垢地乃至法云地不可摄受则非离垢地乃至法云地。
　　“善现，五眼不可摄受故，若五眼不可摄受则非五眼；六神通不可摄受故，若六神通不可摄受则非六神通。
　　“善现，三摩地门不可摄受故，若三摩地门不可摄受则非三摩地门；陀罗尼门不可摄受故，若陀罗尼门不可摄受则非陀罗尼门。
　　“善现，佛十力不可摄受故，若佛十力不可摄受则非佛十力；四无所畏、四无碍解、大慈、大悲、大喜、大舍、十八佛不共法不可摄受故，若四无所畏乃至十八佛不共法不可摄受则非四无所畏乃至十八佛不共法。
　　“善现，十二缘起顺逆观不可摄受故，若十二缘起顺逆观不可摄受则非十二缘起顺逆观。
　　“善现，知苦、断集、证灭、修道不可摄受故，若知苦、断集、证灭、修道不可摄受则非知苦、断集、证灭、修道。
　　“善现，预流果不可摄受故，若预流果不可摄受则非预流果；一来、不还、阿罗汉果不可摄受故，若一来、不还、阿罗汉果不可摄受则非一来、不还、阿罗汉果。
　　“善现，独觉菩提不可摄受故，若独觉菩提不可摄受则非独觉菩提。
　　“善现，入菩萨正性离生位不可摄受故，若入菩萨正性离生位不可摄受则非入菩萨正性离生位。
　　“善现，严净佛土不可摄受故，若严净佛土不可摄受则非严净佛土。
　　“善现，成熟有情不可摄受故，若成熟有情不可摄受则非成熟有情。
　　“善现，菩萨神通不可摄受故，若菩萨神通不可摄受则非菩萨神通。
　　“善现，一切智不可摄受故，若一切智不可摄受则非一切智；道相智、一切相智不可摄受故，若道相智、一切相智不可摄受则非道相智、一切相智。
　　“善现，断一切烦恼相续习气不可摄受故，若断一切烦恼相续习气不可摄受则非断一切烦恼相续习气。
　　“善现，无忘失法不可摄受故，若无忘失法不可摄受则非无忘失法；恒住舍性不可摄受故，若恒住舍性不可摄受则非恒住舍性。
　　“善现，圆满寿量不可摄受故，若圆满寿量不可摄受则非圆满寿量。
　　“善现，转法轮不可摄受故，若转法轮不可摄受则非转法轮。
　　“善现，正法住不可摄受故，若正法住不可摄受则非正法住。”
　　说是菩萨住品时，万二千菩萨摩诃萨得无生法忍。初分不退转品第四十九之一
　　尔时，具寿善现白佛言：“世尊，不退转菩萨摩诃萨有何行、有何状、有何相？我等云何知是不退转菩萨摩诃萨？”
　　佛言：“善现，若菩萨摩诃萨能如实知诸异生地、诸声闻地、诸独觉地、诸菩萨地、诸如来地，如是诸地于诸法真如中无变异、无分别，皆无二无二分，是菩萨摩诃萨虽如实悟入诸法真如，而于诸法真如无所分别，以无所得为方便故。是菩萨摩诃萨既如实悟入诸法真如已，虽闻真如与一切法无二无别而无疑滞。何以故？真如与一切法不可说一异、俱不俱故。是菩萨摩诃萨终不轻尔而发语言，所发语言皆引义利，若无义利终不发言。是菩萨摩诃萨不观视他好恶长短，平等怜愍而为说法。善现，不退转菩萨摩诃萨有如是等诸行、状、相，应以如是诸行、状、相，知是不退转菩萨摩诃萨。”
　　具寿善现复白佛言：“世尊，复以何行、何状、何相，知是不退转菩萨摩诃萨？”
　　佛言：“善现，若菩萨摩诃萨能观一切法无行、无状、无相，当知是为不退转菩萨摩诃萨。”
　　具寿善现复白佛言：“世尊，若一切法无行、无状、无相，是菩萨摩诃萨于何法退转故名不退转？”
　　佛言：“善现，是菩萨摩诃萨于色退转故名不退转，于受、想、行、识退转故名不退转。何以故？善现，色自性无所有，受、想、行、识自性亦无所有，是菩萨摩诃萨于中不住故名退转。
　　“善现，是菩萨摩诃萨于眼处退转故名不退转，于耳、鼻、舌、身、意处退转故名不退转。何以故？善现，眼处自性无所有，耳、鼻、舌、身、意处自性亦无所有，是菩萨摩诃萨于中不住故名退转。
　　“善现，是菩萨摩诃萨于色处退转故名不退转，于声、香、味、触、法处退转故名不退转。何以故？善现，色处自性无所有，声、香、味、触、法处自性亦无所有，是菩萨摩诃萨于中不住故名退转。
　　“善现，是菩萨摩诃萨于眼界退转故名不退转，于耳、鼻、舌、身、意界退转故名不退转。何以故？善现，眼界自性无所有故，耳、鼻、舌、身、意界自性亦无所有，是菩萨摩诃萨于中不住故名退转。
　　“善现，是菩萨摩诃萨于色界退转故名不退转，于声、香、味、触、法界退转故名不退转。何以故？善现，色界自性无所有，声、香、味、触、法界自性亦无所有，是菩萨摩诃萨于中不住故名退转。
　　“善现，是菩萨摩诃萨于眼识界退转故名不退转，于耳、鼻、舌、身、意识界退转故名不退转。何以故？善现，眼识界自性无所有，耳、鼻、舌、身、意识界自性亦无所有，是菩萨摩诃萨于中不住故名退转。
　　“善现，是菩萨摩诃萨于眼触退转故名不退转，于耳、鼻、舌、身、意触退转故名不退转。何以故？善现，眼触自性无所有，耳、鼻、舌、身、意触自性亦无所有，是菩萨摩诃萨于中不住故名退转。
　　“善现，是菩萨摩诃萨于眼触为缘所生诸受退转故名不退转，于耳、鼻、舌、身、意触为缘所生诸受退转故名不退转。何以故？善现，眼触为缘所生诸受自性无所有，耳、鼻、舌、身、意触为缘所生诸受自性亦无所有，是菩萨摩诃萨于中不住故名退转。
　　“善现，是菩萨摩诃萨于地界退转故名不退转，于水、火、风、空、识界退转故名不退转。何以故？善现，地界自性无所有，水、火、风、空、识界自性亦无所有，是菩萨摩诃萨于中不住故名退转。
　　“善现，是菩萨摩诃萨于无明退转故名不退转，于行、识、名色、六处、触、受、爱、取、有、生、老死退转故名不退转。何以故？善现，无明自性无所有，行乃至老死自性亦无所有，是菩萨摩诃萨于中不住故名退转。
　　“善现，是菩萨摩诃萨于布施波罗蜜多退转故名不退转，于净戒、安忍、精进、静虑、般若波罗蜜多退转故名不退转。何以故？善现，布施波罗蜜多自性无所有，净戒、安忍、精进、静虑、般若波罗蜜多自性亦无所有，是菩萨摩诃萨于中不住故名退转。
　　“善现，是菩萨摩诃萨于内空退转故名不退转，于外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空退转故名不退转。何以故？善现，内空自性无所有，外空乃至无性自性空自性亦无所有，是菩萨摩诃萨于中不住故名退转。
　　“善现，是菩萨摩诃萨于真如退转故名不退转，于法界、法性、不虚妄性、不变异性、平等性、离生性、法定、法住、实际、虚空界、不思议界退转故名不退转。何以故？善现，真如自性无所有，法界乃至不思议界自性亦无所有，是菩萨摩诃萨于中不住故名退转。
　　“善现，是菩萨摩诃萨于四念住退转故名不退转，于四正断、四神足、五根、五力、七等觉支、八圣道支退转故名不退转。何以故？善现，四念住自性无所有，四正断乃至八圣道支自性亦无所有，是菩萨摩诃萨于中不住故名退转。
　　“善现，是菩萨摩诃萨于苦圣谛退转故名不退转，于集、灭、道圣谛退转故名不退转。何以故？善现，苦圣谛自性无所有，集、灭、道圣谛自性亦无所有，是菩萨摩诃萨于中不住故名退转。
　　“善现，是菩萨摩诃萨于四静虑退转故名不退转，于四无量、四无色定退转故名不退转。何以故？善现，四静虑自性无所有，四无量、四无色定自性亦无所有，是菩萨摩诃萨于中不住故名退转。
　　“善现，是菩萨摩诃萨于八解脱退转故名不退转，于八胜处、九次第定、十遍处退转故名不退转。何以故？善现，八解脱自性无所有，八胜处、九次第定、十遍处自性亦无所有，是菩萨摩诃萨于中不住故名退转。
