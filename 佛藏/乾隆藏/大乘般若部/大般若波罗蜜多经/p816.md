<!-- { "loadSidebar": true } -->
　　“复次，阿难，若菩萨摩诃萨恃己所有功德善根，轻余菩萨摩诃萨众，谓作是言：‘我能修习布施、净戒、安忍、精进、静虑、般若波罗蜜多，汝等不能。我能安住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，汝等不能。我能安住真如、法界、法性、不虚妄性、不变异性、平等性、离生性、法定、法住、实际、虚空界、不思议界，汝等不能。我能安住苦、集、灭、道圣谛，汝等不能。我能修习四静虑、四无量、四无色定，汝等不能。我能修习八解脱、八胜处、九次第定、十遍处，汝等不能。我能修习四念住、四正断、四神足、五根、五力、七等觉支、八圣道支，汝等不能。我能修习空、无相、无愿解脱门，汝等不能。我能修习菩萨十地，汝等不能。我能严净佛土、成熟有情，汝等不能。我能顺逆观察十二缘起，汝等不能。我能修习五眼、六神通，汝等不能。我能修习佛十力、四无所畏、四无碍解、大慈、大悲、大喜、大舍、十八佛不共法，汝等不能。我能修习奢摩他、毗钵舍那，汝等不能。我能修习无忘失法、恒住舍性，汝等不能。我能修习陀罗尼门、三摩地门，汝等不能。我能修习一切智、道相智、一切相智，汝等不能。我能观察诸法自相、共相，汝等不能。我能修习一切菩萨摩诃萨行，汝等不能。我能修习诸佛无上正等菩提，汝等不能。’尔时，恶魔欢喜踊跃言：‘此菩萨是我伴侣，轮回生死未有出期。’阿难当知，是菩萨摩诃萨行深般若波罗蜜多时，便为恶魔之所扰乱。若菩萨摩诃萨不恃己有功德善根轻余菩萨摩诃萨众，虽常精进修诸善法，而不执著诸善法相。阿难当知，是菩萨摩诃萨行深般若波罗蜜多时，不为恶魔之所扰乱。
　　“复次，阿难，若菩萨摩诃萨自恃名姓众所识知，轻蔑诸余修善菩萨，恒赞己德毁訾他人，实无不退转菩萨摩诃萨诸行、状、相而谓实有，起诸烦恼自赞毁他言：‘汝等无菩萨名姓，唯我独有菩萨名姓。’由增上慢轻蔑毁訾诸余菩萨摩诃萨众。尔时，恶魔见此事已便作是念：‘今此菩萨令我国土宫殿不空，增益地狱、傍生、鬼界。’是时，恶魔助其神力，令转增益威势辩才，由此多人信受其语，因斯劝发同彼恶见。同彼见已随彼邪学，随彼学已烦恼炽盛，心颠倒故，诸所发起身、语、意业，皆能感得不可爱乐衰损苦果。由此因缘增三恶趣，令魔宫殿国土充满，由此恶魔欢喜踊跃，诸有所作随意自在。阿难当知，是菩萨摩诃萨行深般若波罗蜜多时，便为恶魔之所扰乱。若菩萨摩诃萨不恃己有虚妄姓名，轻蔑诸余修善菩萨，于诸功德无增上慢，常不自赞亦不毁他，能善觉知众魔事业。阿难当知，是菩萨摩诃萨行深般若波罗蜜多时，不为恶魔之所扰乱。
　　“复次，阿难，若菩萨摩诃萨与求声闻、独觉乘者，更相毁辱斗诤诽谤。尔时，恶魔见此事已作如是念：‘此善男子远离无上正等菩提，亲近地狱、傍生、鬼界。所以者何？更相毁辱斗诤诽谤，非菩提道，但是地狱、傍生、鬼界诸恶趣道。’作是念已欢喜踊跃。阿难当知，是菩萨摩诃萨行深般若波罗蜜多时，便为恶魔之所扰乱。若菩萨摩诃萨与求声闻、独觉乘者，不相毁辱斗诤诽谤，方便化导令趣大乘，或令勤修自乘善法。阿难当知，是菩萨摩诃萨行深般若波罗蜜多时，不为恶魔之所扰乱。
　　“复次，阿难，若菩萨摩诃萨与求无上正等菩提诸善男子、善女人等，更相毁辱斗诤诽谤。尔时，恶魔见此事已作如是念：‘此二菩萨俱远无上正等菩提，俱近地狱、傍生、鬼界。所以者何？更相毁辱斗诤诽谤，非菩提道，但是地狱、傍生、鬼界诸恶趣道。’作是念已欢喜踊跃。阿难当知，是菩萨摩诃萨行深般若波罗蜜多时，便为恶魔之所扰乱。若菩萨摩诃萨与求无上正等菩提诸善男子、善女人等，不相毁辱斗诤诽谤，更相教诲勤修善法，令疾证得一切智智。阿难当知，是菩萨摩诃萨行深般若波罗蜜多时，不为恶魔之所扰乱。
　　“阿难当知，若菩萨摩诃萨未得无上正等菩提不退转记，于得无上正等菩提不退转记诸菩萨所起损害心，斗诤毁辱轻蔑诽谤，是菩萨摩诃萨随起尔所念不饶益心，还退尔所劫曾修胜行，经尔所时远离善友，还受尔所生死系缚。若不弃舍大菩提心，还尔所劫勤修胜行，然后乃补所退功德。”
　　时，具寿阿难白佛言：“世尊，是菩萨摩诃萨所起恶心生死罪苦，为要流转经尔所时？为于中间亦得出离？是菩萨摩诃萨所退胜行，为要精勤经尔所劫然后乃补？为于中间有复本义？”
　　佛告阿难：“我为菩萨、独觉、声闻，说有出罪还补善法。阿难当知，若菩萨摩诃萨未得无上正等菩提不退转记，于得无上正等菩提不退转记诸菩萨所起损害心，斗诤毁辱轻蔑诽谤，复无惭愧怀恨不舍，不能如法发露改悔，我说彼类于其中间无有出罪还补善义，要尔所劫流转生死，远离善友众苦所缚。若不弃舍大菩提心，要尔所劫勤修胜行，然后乃补所退功德。若菩萨摩诃萨未得无上正等菩提不退转记，于得无上正等菩提不退转记诸菩萨所起损害心，斗诤毁辱轻蔑诽谤，后生惭愧，心无怨结，速还如法发露改悔，作如是念：‘我今已得难得人身，如何复起如是过恶失大善利？我应饶益一切有情，如何于中反作衰损？我应恭敬一切有情如仆事主，如何于中反生憍慢毁辱凌蔑？我应忍受一切有情捶打呵骂，如何于彼反以暴恶身语加报？我应和解一切有情令相敬爱，云何复起勃恶语言与彼乖诤？我应忍受一切有情长时履践，犹如道路亦如桥梁，云何于彼反为凌辱？我求无上正等菩提，为脱有情生死大苦，令得究竟安乐涅槃，云何复欲加之以苦？我应从今穷未来际，如痴、如哑、如聋、如盲，于诸有情无所分别，假使断截首足身分，于彼有情终不起恶，勿我起恶，破坏无上正等觉心，障碍所求一切智智。’阿难当知，是菩萨摩诃萨，我说中间亦有出罪还补善义，非要经于尔所劫数流转生死，恶魔于彼不能扰乱。
　　“阿难当知，诸菩萨摩诃萨与求声闻、独觉乘者不应交涉，设与交涉不应共住，设与共住不应与彼论议决择。所以者何？若与彼类论议决择，或当发起瞋忿等心，或复令生粗恶言说。然诸菩萨于有情类不应发起瞋忿等心，亦不应生粗恶言说，设被断截首足身分，亦不应起瞋忿恶言。所以者何？应作是念：‘我求无上正等菩提，为拨有情生死众苦，令得究竟利益安乐，云何于彼复起恶事？’阿难当知，若诸菩萨于有情类起瞋恚心，发粗恶语，便障菩萨一切智智，亦坏无边殊胜行法。是故菩萨摩诃萨众欲证无上正等菩提，于诸有情不应瞋恚，亦不应起粗恶言说。”
大般若波罗蜜多经卷第三百三十八初分巧便学品第五十五之二
　　尔时，阿难白佛言：“世尊，菩萨、菩萨云何共住？”
　　佛告阿难：“菩萨、菩萨共住相视当如大师。所以者何？诸菩萨摩诃萨展转相视，应作是念：‘彼是我等真善知识，与我为伴共乘一船，我等与彼学处、学时及所学法一切无异。如彼应学布施、净戒、安忍、精进、静虑、般若波罗蜜多，我亦应学；如彼应学内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，我亦应学；如彼应学真如、法界、法性、不虚妄性、不变异性、平等性、离生性、法定、法住、实际、虚空界、不思议界，我亦应学；如彼应学苦、集、灭、道圣谛，我亦应学；如彼应学四静虑、四无量、四无色定，我亦应学；如彼应学八解脱、八胜处、九次第定、十遍处，我亦应学；如彼应学四念住、四正断、四神足、五根、五力、七等觉支、八圣道支，我亦应学；如彼应学空、无相、无愿解脱门，我亦应学；如彼应学菩萨十地，我亦应学；如彼应学五眼、六神通，我亦应学；如彼应学佛十力、四无所畏、四无碍解、大慈、大悲、大喜、大舍、十八佛不共法，我亦应学；如彼应学无忘失法、恒住舍性，我亦应学；如彼应学陀罗尼门、三摩地门，我亦应学；如彼应学严净佛土、成熟有情，我亦应学；如彼应学一切智、道相智、一切相智，我亦应学。’
　　“复作是念：‘彼诸菩萨为我等说大菩提道，即我真伴，复是我师。若彼菩萨摩诃萨住杂作意，远离一切智智相应作意，我则于中不同彼学。若彼菩萨摩诃萨离杂作意，不离一切智智相应作意，我则于中常同彼学。’阿难当知，若诸菩萨摩诃萨众能如是学，菩提资粮速得圆满，若诸菩萨摩诃萨众如是学时名平等学。”
　　尔时，具寿善现白佛言：“世尊，云何菩萨摩诃萨平等性，而诸菩萨摩诃萨于中学故名平等学？”
　　佛言：“善现，内空是菩萨摩诃萨平等性，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空是菩萨摩诃萨平等性，诸菩萨摩诃萨于中学故名平等学，由平等学疾证无上正等菩提。
　　“复次，善现，色色自性空是菩萨摩诃萨平等性，受、想、行、识受、想、行、识自性空是菩萨摩诃萨平等性，诸菩萨摩诃萨于中学故名平等学，由平等学疾证无上正等菩提。
　　“复次，善现，眼处眼处自性空是菩萨摩诃萨平等性，耳、鼻、舌、身、意处耳、鼻、舌、身、意处自性空是菩萨摩诃萨平等性，诸菩萨摩诃萨于中学故名平等学，由平等学疾证无上正等菩提。
　　“复次，善现，色处色处自性空是菩萨摩诃萨平等性，声、香、味、触、法处声、香、味、触、法处自性空是菩萨摩诃萨平等性，诸菩萨摩诃萨于中学故名平等学，由平等学疾证无上正等菩提。
　　“复次，善现，眼界眼界自性空是菩萨摩诃萨平等性，耳、鼻、舌、身、意界耳、鼻、舌、身、意界自性空是菩萨摩诃萨平等性，诸菩萨摩诃萨于中学故名平等学，由平等学疾证无上正等菩提。
　　“复次，善现，色界色界自性空是菩萨摩诃萨平等性，声、香、味、触、法界声、香、味、触、法界自性空是菩萨摩诃萨平等性，诸菩萨摩诃萨于中学故名平等学，由平等学疾证无上正等菩提。
　　“复次，善现，眼识界眼识界自性空是菩萨摩诃萨平等性，耳、鼻、舌、身、意识界耳、鼻、舌、身、意识界自性空是菩萨摩诃萨平等性，诸菩萨摩诃萨于中学故名平等学，由平等学疾证无上正等菩提。
