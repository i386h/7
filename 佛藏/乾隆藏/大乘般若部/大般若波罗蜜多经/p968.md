<!-- { "loadSidebar": true } -->
　　“善现当知，常啼菩萨摩诃萨，如是悲泣自叹恨时，欻于其前有佛像现，赞常啼菩萨摩诃萨言：‘善哉！善哉！善男子，过去如来、应、正等觉为菩萨时，以勤苦行求深般若波罗蜜多，亦如汝今求之加行。又，善男子，汝以如是勇猛精进爱乐恭敬求法之心，从此东行过于五百踰缮那量，有大王城名具妙香。其城高广七宝成就，于其城外周匝皆有七宝所成，七重垣墙、七重楼观、七重栏楯、七重宝壍、七重行列宝多罗树，是垣墙等互相间饰，发种种光甚可爱乐。此大宝城面各十二踰缮那量，清净宽广人物炽盛安隐丰乐，中有五百街巷市廛，度量相当端严如画，于诸衢陌各有清流亘以宝舫往来无拥，一一街巷清净严饰，洒以香水布以名花，城及垣墙皆有却敌雉堞、楼阁，紫金所成，莹以众珍光明辉焕，于雉堞间厕以宝树，是一一树根茎枝叶，及以花果皆别宝成，城垣楼阁及诸宝树，覆以金网连以宝绳，悬以金铃缀以宝铎，微风吹动发和雅音，譬如善奏五支诸乐，是宝城内无量有情，昼夜恒闻欢娱快乐。城外周匝七重宝壍，八功德水弭满其中，冷暖调和清澄皎镜，水中处处有七宝船，间饰庄严众所喜见，彼有情类宿业所招，时共乘之泛漾游戏，诸壍水内具众妙花，嗢钵罗花、钵特摩花、拘母陀花、奔荼利花及余种种杂类宝花，色香鲜郁遍覆水上，以要言之，三千界内所有名花无不备足。有五百苑周环大城，种种庄严甚可喜乐，一一苑内有五百池，其池纵广一俱卢舍，七宝庄饰悦可众心，于诸池中有四妙花，嗢钵罗花、钵特摩花、拘母陀花、奔荼利花，量如车轮映蔽于水，其花皆以众宝所成，青色青显青影青光，黄色黄显黄影黄光，赤色赤显赤影赤光，白色白显白影白光。诸苑池中多有众鸟，孔雀、鹦鹉、凫鹥、鸿雁、黄鵙、鸧鹒、青鹜、白鹄、春莺、鹙鹭、鸳鸯、鵁鶄、翡翠、精卫、鹍鸡、鸀鳿
、鶢鶋、鹍凤、妙翅、鹈鹕、羯罗频迦命命鸟等，音声相和游戏其中。是诸苑池的无所属，彼有情类长夜修行甚深般若波罗蜜多，于深法门皆生信乐，宿世共造如是胜业故，于今时同受斯果。
　　“‘又，善男子，妙香城中有高胜处，是法踊菩萨摩诃萨所住之宫。其宫纵广一踰缮那，众宝庄严奇妙可爱，宫外周匝七重垣墙、七重楼阁、七重栏楯、七重宝壍、七重行列宝多罗树，是垣墙等绮饰庄严甚可爱乐。有四妙苑周环此宫，一名常喜，二名离忧，三名华严，四名香饰。一一苑内各有八池，一名贤善，二名贤上，三名欢喜，四名喜上，五名安隐，六名具安，七名离怖，八名不退。诸池四面各一宝成，一金，二银，三吠琉璃，四颇胝迦。羯鸡都宝以为池底，金沙布上妙水湛然，一一池滨有八阶陛，种种妙宝以为严饰，用胜上金而为其蹬，诸阶两间有芭蕉树，行列间饰紫金所成，是诸池中具四妙花，嗢钵罗花、钵特摩花、拘母陀花、奔荼利花，众色间杂弭布水上，周池四边有香花树，清风时鼓散于水中，诸池皆具八功德水，香如栴檀色味具足，有凫雁等游戏其中。法踊菩萨摩诃萨住此宫中，常与六万八千侍女游诸苑池，以妙五欲共相娱乐，妙香城中男女大小为欲瞻仰法踊菩萨及听法故，有时得入常喜等苑、贤善等池，亦以五欲共相娱乐。
　　“‘又，善男子，法踊菩萨摩诃萨，与诸侍女受妙乐已，昼夜三时为说般若波罗蜜多。妙香城内有诸士女，于其城中七宝台上，为法踊菩萨摩诃萨敷师子座众宝庄饰。其座四足各一宝成，一金，二银，三吠琉璃，四颇胝迦。于其座上重敷裀褥，次铺绮帊，覆以白毡络以綩綖，宝座两边双设丹枕，垂诸帏带散妙香花。其座高广半俱卢舍，于上空中张以绮幔，内施珠帐称座大小，垂诸花缨悬以金铎，为敬法故于座四边，散五色花烧无价香。复以种种泽香、末香涂散其地，罗列众多宝幢幡盖。法踊菩萨于时时中升此宝座，为众宣说甚深般若波罗蜜多。每说法时皆有无量天、龙、药叉、健达缚、阿素洛、揭路荼、紧捺洛、莫呼洛伽、人非人等俱来集会，恭敬供养法踊菩萨，听受般若波罗蜜多。时，诸大众既闻法已，有诵持者，有书写者，有转读者，有思惟者，有如说行者，有开悟他者，由是因缘彼有情类，于诸恶趣得不堕法，及于无上正等菩提永不退转。汝善男子应勤精进速疾往诣法踊菩萨摩诃萨所，当令汝闻所求般若波罗蜜多。
　　“‘又善男子，法踊菩萨是汝长夜真净善友，示现教导赞励庆喜，令汝速证所求无上正等菩提。法踊菩萨于过去世，以勤苦行求深般若波罗蜜多，亦如汝今求之方便，汝宜速往法踊菩萨摩诃萨所，勿生疑难，莫计昼夜，不久当闻甚深般若波罗蜜多。’
　　“尔时，常啼菩萨摩诃萨闻是语已，心生适悦踊跃欢喜，作是思惟：‘何时当见法踊菩萨从彼得闻甚深般若波罗蜜多？’
　　“善现当知，譬如有人遇中毒箭，为苦所切更无余想，但作是念：‘我于何时得遇良医，为拨此箭得免斯苦？’常啼菩萨亦复如是，当于尔时更无余想，但作是念：‘我于何时当见法踊菩萨摩诃萨，亲近供养得闻般若波罗蜜多，闻已便能永断种种虚妄分别有所得见，疾证无上正等菩提？’
　　“善现当知，常啼菩萨即住此处作是念时，于一切法中起无障智见，由斯智见即能现入无量殊胜三摩地门，所谓：观一切法自性三摩地、于一切法自性无所得三摩地、破一切法无智三摩地、得一切法无差别三摩地、见一切法无变异三摩地、能照一切法三摩地、于一切法离暗三摩地、得一切法无别意趣三摩地、知一切法都无所得三摩地、散一切花三摩地、引发一切法无我三摩地、离幻三摩地、引发镜像照明三摩地、引发一切有情语言三摩地、令一切有情欢喜三摩地、善随顺一切有情语言三摩地、引发种种语言文句三摩地、无怖无断三摩地、能说一切法本性不可说三摩地、得无碍解脱三摩地、远离一切尘三摩地、名句文词善巧三摩地、于一切法起胜观三摩地、得一切法无碍际三摩地、如虚空三摩地、金刚喻三摩地、虽现行色而无所犯三摩地、得胜三摩地、得无退眼三摩地、出法界三摩地、安慰调伏三摩地、师子奋迅欠呿哮吼三摩地、映夺一切有情三摩地、远离一切垢三摩地、于一切法得无染三摩地、莲花庄严三摩地、断一切疑三摩地、随顺一切坚固三摩地、出一切法三摩地、得神通力无畏三摩地、现前通达一切法三摩地、坏一切法印三摩地、现一切法无差别三摩地、离一切见稠林三摩地、离一切暗三摩地、离一切相三摩地、脱一切著三摩地、离一切懈怠三摩地、得深法明三摩地、如妙高山三摩地、不可引夺三摩地、摧伏一切魔军三摩地、不著三界三摩地、引发一切殊胜光明三摩地，如是乃至现见诸佛三摩地。
　　“常啼菩萨安住如是三摩地中，现见十方无量无数无边世界诸佛如来，为诸菩萨摩诃萨众宣说般若波罗蜜多时，诸如来、应、正等觉咸共赞慰教诫教授常啼菩萨摩诃萨言：‘善哉！善哉！善男子，我等本行菩萨道时，亦如汝今以勤苦行求深般若波罗蜜多，于勤求时亦如汝今现得如是诸三摩地，我等尔时得是无量胜三摩地，究竟修已则能成办甚深般若波罗蜜多方便善巧，由斯能办一切佛法，便得住于不退转地。我等观此诸三摩地所禀自性无入无出，亦不见法能入出者，亦不见此能修菩萨摩诃萨行，亦不见此能证无上正等菩提。我等尔时以于诸法无所执故，即名般若波罗蜜多。我等住此无所执故，便能获得真金色身常光一寻，具三十二大丈夫相，八十随好圆满庄严。又能证得不可思议无上佛智、无上佛戒、无上佛定、无上佛慧，一切功德波罗蜜多无不圆满。以能圆满一切功德波罗蜜多，佛尚不能取量尽说，况诸声闻及独觉等？以是故，善男子，汝于此法倍应恭敬，爱乐勤求无得暂舍，若于此法倍生恭敬，爱乐勤求能不暂舍，便于无上正等菩提易可证得。又，善男子，汝于善友应常恭敬，爱乐勤求如诸佛想。何以故？善男子，若菩萨摩诃萨常为善友之所摄护，疾得无上正等菩提。’
　　“是时常啼菩萨摩诃萨即白十方诸佛言：‘何等名为我之善友？我当亲近恭敬供养？’
　　“十方诸佛告常啼言：‘有法踊菩萨摩诃萨，是汝长夜真净善友，能摄护汝令汝成熟所求无上正等菩提，亦令汝学甚深般若波罗蜜多方便善巧，彼能长夜摄益汝故是汝善友，汝应亲近恭敬供养。又，善男子，汝若一劫若二若三，如是乃至若百千劫，或复过是，恭敬顶戴法踊菩萨。复以一切上妙乐具，乃至三千大千世界所有妙色、声、香、味、触尽以供养，未能报彼须臾之恩。何以故？善男子，汝因法踊菩萨威力，现得如是无量胜妙三摩地门，又当因彼令汝获得甚深般若波罗蜜多方便善巧、疾证无上正等菩提。’
　　“时，十方佛方便赞慰教诫教授常啼菩萨，令欢喜已忽然不现。
　　“尔时，常啼菩萨摩诃萨从现所证三摩地起，不见诸佛心怀惆怅，作是思惟：‘我向所见十方诸佛，先从何来今往何所？谁能为我断如是疑？’复作是念：‘法踊菩萨久已修学甚深般若波罗蜜多方便善巧，已得无量陀罗尼门及三摩地，于诸菩萨自在神通已到究竟，已曾供养无量如来、应、正等觉，于诸佛所发弘誓愿种诸善根，于长夜中为我善友，常摄受我令获利乐。我当疾诣法踊菩萨摩诃萨所，问向所见十方诸佛，先从何来今往何所？彼能为我断如是疑。’
　　“善现当知，是时常啼菩萨摩诃萨作此念已，便于法踊菩萨摩诃萨所，转增爱敬清净之心。复作是念：‘我今欲诣法踊菩萨摩诃萨所，当以何物而为供养？然我贫匮，无有花香、泽香、散香、衣服、璎珞、宝幢、幡盖、伎乐、灯明、末尼、真珠、吠琉璃宝、颇胝迦宝、金银、珊瑚、螺贝、璧玉及余种种上妙供具，可以供养甚深般若波罗蜜多及说法师法踊菩萨。我定不应空尔而诣法踊菩萨摩诃萨所，我若空往自喜不生，何以表知至诚求法，我于今者应自卖身以求价值，持用供养甚深般若波罗蜜多及说法师法踊菩萨。何以故？我于长夜诸界趣生，虚丧坏灭无边身命，无始生死为欲因缘，堕诸地狱受无量苦，未为供养如是妙法及说法师自舍身命。故我今者定应卖身以求财物，持用供养甚深般若波罗蜜多及说法师法踊菩萨。’
