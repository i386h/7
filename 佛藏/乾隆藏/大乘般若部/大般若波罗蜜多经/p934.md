<!-- { "loadSidebar": true } -->
　　具寿善现白佛言：“世尊，云何菩萨摩诃萨修行般若波罗蜜多时，能学一切智、道相智、一切相智？”
　　佛告善现：“若菩萨摩诃萨修行般若波罗蜜多时，如实知一切智无增无减、无染无净、无自性、不可得而能修习，如实知道相智、一切相智无增无减、无染无净、无自性、不可得而能修习。善现，是为菩萨摩诃萨修行般若波罗蜜多时，能学一切智、道相智、一切相智。”
　　具寿善现白佛言：“世尊，云何菩萨摩诃萨修行般若波罗蜜多时，能学严净佛土、成熟有情？”
　　佛告善现：“若菩萨摩诃萨修行般若波罗蜜多时，如实知严净佛土无增无减、无染无净、无自性、不可得而能修习，如实知成熟有情无增无减、无染无净、无自性、不可得而能修习。善现，是为菩萨摩诃萨修行般若波罗蜜多时，能学严净佛土、成熟有情。”
　　具寿善现白佛言：“世尊，云何菩萨摩诃萨修行般若波罗蜜多时，能学诸余无量无边佛法？”
　　佛告善现：“若菩萨摩诃萨修行般若波罗蜜多时，如实知诸余无量无边佛法无增无减、无染无净、无自性、不可得而能修习。善现，是为菩萨摩诃萨修行般若波罗蜜多时，能学诸余无量无边佛法。”
　　尔时，具寿善现白佛言：“世尊，若菩萨摩诃萨修行般若波罗蜜多时，如实了知五蕴等法展转差别，岂不以色蕴坏法界，亦以受、想、行、识蕴坏法界耶？何以故？法界无二无差别故。
　　“岂不以眼处坏法界，亦以耳、鼻、舌、身、意处坏法界耶？何以故？法界无二无差别故。
　　“岂不以色处坏法界，亦以声、香、味、触、法处坏法界耶？何以故？法界无二无差别故。
　　“岂不以眼界坏法界，亦以色界、眼识界及眼触、眼触为缘所生诸受坏法界耶？何以故？法界无二无差别故。
　　“岂不以耳界坏法界，亦以声界、耳识界及耳触、耳触为缘所生诸受坏法界耶？何以故？法界无二无差别故。
　　“岂不以鼻界坏法界，亦以香界、鼻识界及鼻触、鼻触为缘所生诸受坏法界耶？何以故？法界无二无差别故。
　　“岂不以舌界坏法界，亦以味界、舌识界及舌触、舌触为缘所生诸受坏法界耶？何以故？法界无二无差别故。
　　“岂不以身界坏法界，亦以触界、身识界及身触、身触为缘所生诸受坏法界耶？何以故？法界无二无差别故。
　　“岂不以意界坏法界，亦以法界、意识界及意触、意触为缘所生诸受坏法界耶？何以故？法界无二无差别故。
　　“岂不以地界坏法界，亦以水、火、风、空、识界坏法界耶？何以故？法界无二无差别故。
　　“岂不以苦圣谛坏法界，亦以集、灭、道圣谛坏法界耶？何以故？法界无二无差别故。
　　“岂不以因缘坏法界，亦以等无间缘、所缘缘、增上缘坏法界耶？何以故？法界无二无差别故。
　　“岂不以从诸缘所生种种法坏法界耶？何以故？法界无二无差别故。
　　“岂不以无明坏法界，亦以行、识、名色、六处、触、受、爱、取、有、生、老死愁叹苦忧恼坏法界耶？何以故？法界无二无差别故。
　　“岂不以内空坏法界，亦以外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空坏法界耶？何以故？法界无二无差别故。
　　“岂不以真如坏法界，亦以法界、法性、不虚妄性、不变异性、平等性、离生性、法定、法住、实际、虚空界、不思议界坏法界耶？何以故？法界无二无差别故。
　　“岂不以布施波罗蜜多坏法界，亦以净戒、安忍、精进、静虑、般若、方便善巧、妙愿、力、智波罗蜜多坏法界耶？何以故？法界无二无差别故。
　　“岂不以极喜地坏法界，亦以离垢地、发光地、焰慧地、极难胜地、现前地、远行地、不动地、善慧地、法云地坏法界耶？何以故？法界无二无差别故。
　　“岂不以四念住坏法界，亦以四正断、四神足、五根、五力、七等觉支、八圣道支坏法界耶？何以故？法界无二无差别故。
　　“岂不以四静虑坏法界，亦以四无量、四无色定坏法界耶？何以故？法界无二无差别故。
　　“岂不以八解脱坏法界，亦以八胜处、九次第定、十遍处坏法界耶？何以故？法界无二无差别故。
　　“岂不以一切陀罗尼门坏法界，亦以一切三摩地门坏法界耶？何以故？法界无二无差别故。
　　“岂不以空解脱门坏法界，亦以无相、无愿解脱门坏法界耶？何以故？法界无二无差别故。
　　“岂不以五眼坏法界，亦以六神通坏法界耶？何以故？法界无二无差别故。
　　“岂不以如来十力坏法界，亦以四无所畏、四无碍解、十八佛不共法坏法界耶？何以故？法界无二无差别故。
　　“岂不以大慈坏法界，亦以大悲、大喜、大舍坏法界耶？何以故？法界无二无差别故。
　　“岂不以无忘失法坏法界，亦以恒住舍性坏法界耶？何以故？法界无二无差别故。
　　“岂不以一切智坏法界，亦以道相智、一切相智坏法界耶？何以故？法界无二无差别故。
　　“岂不以严净佛土坏法界，亦以成熟有情坏法界耶？何以故？法界无二无差别故。
　　“岂不以诸余无量无边佛法坏法界耶？何以故？法界无二无差别故。”
　　佛告善现：“若离法界余法可得，可言彼法能坏法界；然离法界无法可得，故无余法能坏法界。何以故？善现，一切如来应正等觉及诸菩萨、独觉、声闻，知离法界无法可得，既知无法离法界故，亦不为他施设宣说，是故法界无能坏者。如是，善现，菩萨摩诃萨修行般若波罗蜜多时，应学法界无二、无别、不可坏相。”
　　时，具寿善现白佛言：“世尊，若菩萨摩诃萨欲学法界，当于何学？”
　　佛告善现：“若菩萨摩诃萨欲学法界，当于一切法学。何以故？善现，以一切法皆入法界故。”
　　具寿善现复白佛言：“世尊，何因缘故，说一切法皆入法界？”
　　佛言：“善现，如来出世、若不出世，诸法法尔皆入法界无差别相，不由佛说。所以者何？善现，一切善法若非善法、若有记法若无记法、若有漏法若无漏法、若世间法若出世间法、若有为法若无为法，无不皆入无相、无为、性空法界。是故，善现，菩萨摩诃萨修行般若波罗蜜多时，欲学法界当学一切法，若学一切法即学法界。”
　　尔时，具寿善现白佛言：“世尊，若一切法皆入法界无二无别，云何菩萨摩诃萨当学般若波罗蜜多，亦学静虑、精进、安忍、净戒、布施波罗蜜多？云何菩萨摩诃萨当学初静虑，亦学第二、第三、第四静虑？云何菩萨摩诃萨当学慈无量，亦学悲、喜、舍无量？云何菩萨摩诃萨当学空无边处定，亦学识无边处、无所有处、非想非非想处定？云何菩萨摩诃萨当学四念住，亦学四正断、四神足、五根、五力、七等觉支、八圣道支？云何菩萨摩诃萨当学空解脱门，亦学无相、无愿解脱门？云何菩萨摩诃萨当学八解脱，亦学八胜处、九次第定、十遍处？云何菩萨摩诃萨当学一切陀罗尼门，亦学一切三摩地门？云何菩萨摩诃萨当学内空，亦学外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空？云何菩萨摩诃萨当学真如，亦学法界、法性、不虚妄性、不变异性、平等性、离生性、法定、法住、实际、虚空界、不思议界？云何菩萨摩诃萨当学苦圣谛，亦学集、灭、道圣谛？云何菩萨摩诃萨当学五眼，亦学六神通？云何菩萨摩诃萨当学佛十力，亦学四无所畏、四无碍解、十八佛不共法？云何菩萨摩诃萨当学大慈，亦学大悲、大喜、大舍？云何菩萨摩诃萨当学无忘失法，亦学恒住舍性？云何菩萨摩诃萨当学一切智，亦学道相智、一切相智？云何菩萨摩诃萨当学圆满三十二大士相，亦学圆满八十随好？云何菩萨摩诃萨当学生刹帝利大族、婆罗门大族、长者大族、居士大族？云何菩萨摩诃萨当学生四大王众天、三十三天、夜摩天、睹史多天、乐变化天、他化自在天？云何菩萨摩诃萨当学生梵众天——梵辅天、梵会天、大梵天？云何菩萨摩诃萨当学生光天——少光天、无量光天、极光净天？云何菩萨摩诃萨当学生净天——少净天、无量净天、遍净天？云何菩萨摩诃萨当学生广天——少广天、无量广天、广果天？云何菩萨摩诃萨当学生无想有情天法而不乐生彼？云何菩萨摩诃萨当学生无烦天、无热天、善现天、善见天、色究竟天法而不乐生彼？云何菩萨摩诃萨当学生空无边处天、识无边处天、无所有处天、非想非非想处天法而不乐生彼？云何菩萨摩诃萨当学初发菩提心，亦当学第二、第三、第四、第五、第六、第七、第八、第九、第十发菩提心？云何菩萨摩诃萨当学初菩萨地，亦学第二、第三、第四、第五、第六、第七、第八、第九、第十菩萨地？云何菩萨摩诃萨当学声闻地而不作证，亦当学独觉地而不作证？云何菩萨摩诃萨当学菩萨正性离生，亦当学成熟有情、严净佛土？云何菩萨摩诃萨当学陀罗尼无碍辩，亦学菩萨摩诃萨道诸佛无上正等菩提？如是学已得一切智智，知一切法一切种相？
　　“世尊，非法界中有如是等种种分别。世尊，将无菩萨由此分别行于颠倒，无戏论中起诸戏论。何以故？世尊，真法界中都无分别戏论事故。
　　“世尊，法界非色，亦不离色；法界非受、想、行、识，亦不离受、想、行、识。法界即色，色即法界；法界即受、想、行、识，受、想、行、识即法界。
　　“世尊，法界非眼处，亦不离眼处；法界非耳、鼻、舌、身、意处，亦不离耳、鼻、舌、身、意处。法界即眼处，眼处即法界；法界即耳、鼻、舌、身、意处，耳、鼻、舌、身、意处即法界。
　　“世尊，法界非色处，亦不离色处；法界非声、香、味、触、法处，亦不离声、香、味、触、法处。法界即色处，色处即法界；法界即声、香、味、触、法处，声、香、味、触、法处即法界。
　　“世尊，法界非眼界，亦不离眼界；法界非耳、鼻、舌、身、意界，亦不离耳、鼻、舌、身、意界。法界即眼界，眼界即法界；法界即耳、鼻、舌、身、意界，耳、鼻、舌、身、意界即法界。
　　“世尊，法界非色界，亦不离色界；法界非声、香、味、触、法界，亦不离声、香、味、触、法界。法界即色界，色界即法界；法界即声、香、味、触、法界，声、香、味、触、法界即法界。
