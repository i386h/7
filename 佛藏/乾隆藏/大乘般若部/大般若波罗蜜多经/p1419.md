<!-- { "loadSidebar": true } -->
　　“又，满慈子，云何菩萨多行布施摄受少福？云何菩萨少行布施摄受多福？云何菩萨少行布施摄受少福？云何菩萨多行布施摄受多福？若诸菩萨虽经殑伽沙数大劫，恒舍无量无数珍财，普施十方诸有情类，而不回向无上菩提，愿与有情皆同证得一切智智，如是菩萨多行布施摄受少福。若诸菩萨虽经少时，施有情类少分财物，而能回向无上菩提，愿与有情皆同证得一切智智，如是菩萨少行布施摄受多福。若诸菩萨经于少时，施有情类少分财物，不能回向无上菩提，愿与有情皆同证得一切智智，如是菩萨少行布施摄受少福。若诸菩萨经于殑伽沙数大劫，恒舍无量无数珍财，普施十方诸有情类，复能回向无上菩提，愿与有情皆同证得一切智智，如是菩萨多行布施摄受多福。是故菩萨摩诃萨众欲证无上正等菩提，应以善根与有情共回向无上正等菩提，愿与有情皆同证得一切智智。
　　“若菩萨摩诃萨欲能摄受无量福蕴，与诸有情作大饶益，疾能证得一切智智，常应不离一切智智相应作意，修行布施波罗蜜多。若菩萨摩诃萨常不远离一切智智相应作意，修行布施波罗蜜多，是菩萨摩诃萨便能摄受无量福蕴，疾证无上正等菩提，与诸有情作大饶益。何以故？满慈子，若诸菩萨常不远离一切智智相应作意，修行布施波罗蜜多，是诸菩萨刹那刹那功德善根渐渐增长，由斯疾证无上菩提，能尽未来利乐一切。是故菩萨欲与有情常作利益安乐事者，一切行中常勤修习方便善巧，回向无上正等菩提，愿与有情作大饶益。
大般若波罗蜜多经卷第五百八十第十一布施波罗蜜多分之二
　　“复次，满慈子，菩萨摩诃萨欲证无上正等菩提，一切行中最初应学无染布施波罗蜜多。何以故？满慈子，若学布施波罗蜜多，无始世来所习悭垢即便远离，身心相续渐能亲近一切智智。是故菩萨若时若时一切智智相应作意相续现前，尔时尔时渐次能近一切智智；若时若时渐次能近一切智智，尔时尔时渐远声闻及独觉地；若时若时渐远声闻及独觉地，尔时尔时渐复邻近一切智智。
　　“又，满慈子，如天雨时，置瓮回处承水渐满，如是满时由诸雨滴长时连注，匪唯初、后。如是菩萨求一切智，非初心起即能证得，亦非后时坐菩提座最后心起独能证得，然由初心相续乃至坐菩提座最后心起，展转相资得一切智。求一切智，初、中、后心无不皆能引一切智，证得无上正等菩提，要由诸心展转相续伏断障法，方成办故。
　　“又，满慈子，若诸菩萨欲疾证得无上菩提，不应令心有所间杂。”
　　时，满慈子便问具寿舍利子言：“齐何名为诸菩萨众心无间杂？”
　　舍利子言：“若诸菩萨非理作意现在前时，能正观察：‘此能随顺一切智智，非为违逆。’此诸菩萨能如实知：‘我今所起非理作意，于一切智能为助伴，谓我所起非理作意，能引有身，令于生死相续久住，饶益有情。我身若无非理作意资引令住，即便断灭，尚不能令自行圆满，岂能饶益他诸有情？’齐此名为诸菩萨众心无间杂。
　　“又，满慈子，若诸菩萨能观诸法若顺若违，皆能助引一切智智。此诸菩萨方便善巧观一切法，皆能随顺所求无上正等菩提，不为顺违心所间杂，能于违境心不生瞋，于顺境中心不起爱。若违若顺皆能正知为资助缘引一切智，如是菩萨于一切时一切境中心无间杂。
　　“又，满慈子，譬如有人为他囚执将诣杀处，其人惶怖更无余想，唯作是念：‘我今不久定当为他之所杀害。’诸菩萨众亦复如是，若常思惟一切智智，无余作意于中间起，是诸菩萨于一切时，不为余心之所间杂。
　　“又，满慈子，譬如有人多赍珍财入于旷野，其中多有凶暴劫贼，彼人尔时更无余想，唯作是念：‘我于何时，当出如斯险难之处，得至丰乐安隐国土？’诸菩萨众亦复如是，若常思惟一切智智，诸余作意无容得起，是诸菩萨身意清净，不为余心之所间杂。
　　“又，满慈子，譬如有人曾行劫盗王所访括，其人惶恐窃入市厘，于杂闹处欲自藏隐，正值其中摇铃声鼓，宣王教令欲相擒捉，彼人尔时更无余想，唯作是念：‘勿我今时为他识知而见擒絷。’诸菩萨众亦复如是，欲证无上正等菩提，若常思惟一切智智，诸余作意无容间起，是诸菩萨于修行时，不为余心之所间杂。
　　“又，满慈子，譬如金师，有持百金来授其手语言：‘此物王遣付汝，令造种种妙庄严具，宜急用意一月使成，如期不成或复粗恶，当斩汝首定不相赦。’金师闻已身心战怖，昼夜精勤，竭思营造，未曾暂起诸余作意，唯作是念：‘我当云何如王所期严具成办。’其人乃至严具未成，中间虽有饮食等事，而都不作饮食等想，但于金所心心相续，思构变易作庄严具。何以故？满慈子，彼极爱重自身命故。于是金师如期成办妙庄严具，持至王所而白王言：‘王所遣作妙庄严具，今已总成。’王见欢喜慰喻彼言：‘汝大勤劳能随我敕。应十二月营构乃成，汝一月中即能总办。’遂以多物而赏赐之。诸菩萨众亦复如是，从初发心乃至最后金刚喻定将现在前，中间曾无异心间杂，唯求引发一切智智。如彼金师惜身命故，乃至严具未得总成，于其中间曾无异想间杂营造庄严具心；菩萨亦然，重菩提故，乃至未证无上菩提，心常思惟一切智智，无余作意于中间起，齐此名为心无间杂。
　　“若诸菩萨求一切智，能如是住无间杂心，精进修行趣菩提行，能速圆满菩提资粮。余菩萨众经无数劫，有间杂心修菩萨行，乃得无上正等菩提资粮圆满，此菩萨众不经百劫即能圆满。何以故？满慈子，是诸菩萨求一切智，诸余作意无容暂起于中间杂大菩提心，故无杂心修菩萨行，不经百劫即能圆满，证得无上菩提资粮。有间杂心多时相续，不能成办菩提资粮；无间杂心少时相续，即能成办菩提资粮，刹那刹那常增进故。如是菩萨欲求无上正等菩提，能引资粮速圆满者，应勤方便无倒引发无间杂心，若得此心则易证得一切智智。”
　　尔时，满慈子问舍利子言：“无间杂心以何为性？何等作意能间杂心，由彼此心名有间杂？诸菩萨众云何避之？”
　　舍利子言：“若诸菩萨方便善巧求一切智，无余作意于中间杂，无间杂心以此为性。若声闻乘相应作意，若独觉乘相应作意，皆能间杂大菩提心，俱名菩萨非理作意。所以者何？二乘作意违害无上正等菩提，若起彼心现在前者，不能圆满菩提资粮，欣乐涅槃、厌背生死。菩萨于彼应远避之，作是思惟：‘二乘作意违一切智顺般涅槃，我心不应为彼间杂。’
　　“是故菩萨应作是念：‘贪、瞋、痴等相应之心，于大菩提虽为障碍，而能随顺菩提资粮，于菩萨心非极间杂，如求独觉、声闻地心。所以者何？贪、瞋、痴等能令生死诸有相续，助诸菩萨引一切智。谓菩萨众方便善巧，起诸烦恼受后有身，与诸有情作大饶益，依之修学布施、净戒、安忍、精进、静虑、般若波罗蜜多令得圆满，依之修学四静虑、四无量、四无色定令得圆满，依之修学四念住、四正断、四神足、五根、五力、七等觉支、八圣道支令得圆满，依之修学空、无相、无愿解脱门令得圆满，依之修学陀罗尼门、三摩地门令得圆满，依之修学诸菩萨地五眼、六神通令得圆满，依之修学如来十力、四无所畏、四无碍解、大慈、大悲、大喜、大舍及十八佛不共法等无量无边诸佛功德令得圆满。如是烦恼能助菩萨，令证无上正等菩提，非诸声闻、独觉作意，由彼作意障大菩提，亦碍资粮令不圆满。’
　　“是故菩萨摩诃萨众起彼作意间杂心时，无上菩提则为更远。是故间杂诸菩萨心，无如声闻、独觉作意，诸菩萨众求大菩提应远避之，无令暂起。烦恼作意顺诸有身，于菩萨心非极间杂。何以故？满慈子，诸菩萨众求大菩提，为度有情被精进铠，久住生死作大饶益，不应速断烦恼作意。由此作意现在前时，令诸有身长时相续，依之引摄布施、净戒、安忍、精进、静虑、般若波罗蜜多及余无量无边佛法皆得圆满。如是烦恼相应作意顺后有身，助诸菩萨引发无上正等菩提，未证菩提，不应求断，乃至未坐妙菩提座，于此作意不应永灭。
　　“是故菩萨摩诃萨众若起烦恼现在前时，不应于中极生厌恶。何以故？满慈子，诸菩萨众于诸烦恼起有恩想，作是思惟：‘我由彼故，引发种种菩提资粮令速圆满，故彼于我有大恩德。所以者何？如余善法于我有益，应爱重之；烦恼亦然，不应厌恶。’如是菩萨方便善巧，于诸烦恼及彼境界，亦深爱敬如佛世尊。所以者何？是诸菩萨方便善巧，作是思惟：‘由诸有结未永断故，我能修行布施、净戒、安忍、精进、静虑、般若波罗蜜多及余无量无边佛法皆得圆满，因斯引发一切智智。若时若时布施、净戒、安忍、精进、静虑、般若波罗蜜多及余无量无边佛法修渐圆满，尔时尔时令诸有结展转微薄乃至都尽，便证无上正等菩提。’
　　“譬如商人以车重载种种财宝远趣大城，若时若时其车运转渐渐前进，尔时尔时毂辋轴等渐渐鈋锐，如是展转得入大城，车遂一时众分散坏，所为既办主无顾惜。如是菩萨方便善巧，以结摄受所依有身，若时若时由结摄受有身相续，尔时尔时布施、净戒、安忍、精进、静虑、般若波罗蜜多及余无量无边佛法渐次圆满；若时若时布施、净戒、安忍、精进、静虑、般若波罗蜜多及余无量无边佛法渐次圆满，尔时尔时令诸有结渐次衰减；若时若时令诸有结渐次衰减，尔时尔时渐得邻近一切智智；若时菩萨证大菩提，尔时所依身结俱尽，所作已办不须身结，如已入城车无复用。如是烦恼于大菩提虽为障碍，而于能引菩提资粮有能助力。
　　“是故菩萨乃至未坐妙菩提座不永灭除，若得菩提一切顿断。若有情类至菩萨所，先极诃毁后，乞财法，菩萨尔时欢喜施与，作如是念：‘今此有情来至我所施大恩德，令我成就布施、安忍，由斯证得一切智智。我缘彼故发增上心，趣大菩提胜余境界。’由是菩萨诸作意中，唯除二乘相应作意，诸余作意皆不厌舍，以于证得一切智智，无不皆有助伴之力。”
　　时，满慈子便问具寿舍利子言：“岂不二乘于一切智亦有助力？谓诸声闻亦能教授教诫菩萨，令勤修学布施、净戒、安忍、精进、静虑、般若波罗蜜多及余无量无边佛法，若诸独觉亦为福田，诸菩萨众施彼衣食，疾能证得一切智智。云何可言声闻、独觉相应作意，于一切智及此资粮无能助力？”
