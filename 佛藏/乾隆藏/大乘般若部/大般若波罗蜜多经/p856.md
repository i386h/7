<!-- { "loadSidebar": true } -->
　　佛言：“善现，若菩萨摩诃萨精勤修学甚深般若波罗蜜多，于一切法无执著故，不应住色，亦不应住受、想、行、识；不应住眼处，亦不应住耳、鼻、舌、身、意处；不应住色处，亦不应住声、香、味、触、法处；不应住眼界，亦不应住耳、鼻、舌、身、意界；不应住色界，亦不应住声、香、味、触、法界；不应住眼识界，亦不应住耳、鼻、舌、身、意识界；不应住眼触，亦不应住耳、鼻、舌、身、意触；不应住眼触为缘所生诸受，亦不应住耳、鼻、舌、身、意触为缘所生诸受；不应住地界，亦不应住水、火、风、空、识界；不应住无明，亦不应住行、识、名色、六处、触、受、爱、取、有、生、老死愁叹苦忧恼；不应住布施波罗蜜多，亦不应住净戒、安忍、精进、静虑、般若波罗蜜多；不应住内空，亦不应住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；不应住真如，亦不应住法界、法性、不虚妄性、不变异性、平等性、离生性、法定、法住、实际、虚空界、不思议界；不应住苦圣谛，亦不应住集、灭、道圣谛；不应住四静虑，亦不应住四无量、四无色定；不应住八解脱，亦不应住八胜处、九次第定、十遍处；不应住四念住，亦不应住四正断、四神足、五根、五力、七等觉支、八圣道支；不应住空解脱门，亦不应住无相、无愿解脱门；不应住五眼，亦不应住六神通；不应住佛十力，亦不应住四无所畏、四无碍解、大慈、大悲、大喜、大舍、十八佛不共法；不应住无忘失法，亦不应住恒住舍性；不应住一切智，亦不应住道相智、一切相智；不应住一切陀罗尼门，亦不应住一切三摩地门；不应住预流果，亦不应住一来、不还、阿罗汉果；不应住独觉菩提；不应住一切菩萨摩诃萨行；不应住诸佛无上正等菩提。何以故？善现，是菩萨摩诃萨不见有法可于其中而起执著及安住故。善现，如是菩萨摩诃萨以无执著及无安住而为方便，行深般若波罗蜜多。
　　“复次，善现，若菩萨摩诃萨作如是念：‘若能如是无所执著、无所安住，行深般若波罗蜜多，是行般若波罗蜜多。若能如是无所执著、无所安住，修深般若波罗蜜多，是修般若波罗蜜多。我应如是行深般若波罗蜜多，我应如是修深般若波罗蜜多。’
　　“善现，是菩萨摩诃萨由如是念取相执著，远离般若波罗蜜多。若远离般若波罗蜜多，则远离静虑、精进、安忍、净戒、布施波罗蜜多，亦远离内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦远离真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦远离苦圣谛、集、灭、道圣谛，亦远离四静虑、四无量、四无色定，亦远离八解脱、八胜处、九次第定、十遍处，亦远离四念住、四正断、四神足、五根、五力、七等觉支、八圣道支，亦远离空解脱门、无相、无愿解脱门，亦远离五眼、六神通，亦远离佛十力、四无所畏、四无碍解、大慈、大悲、大喜、大舍、十八佛不共法，亦远离无忘失法、恒住舍性，亦远离一切智、道相智、一切相智，亦远离一切陀罗尼门、一切三摩地门，亦远离一切菩萨摩诃萨行，亦远离诸佛无上正等菩提。何以故？善现，甚深般若波罗蜜多，于一切法无所执著，非深般若波罗蜜多有执著性。所以者何？善现，甚深般若波罗蜜多，都无自性可于诸法有所执著。是故，善现，诸菩萨摩诃萨修行般若波罗蜜多，于一切法及深般若波罗蜜多皆无执著。
　　“复次，善现，若菩萨摩诃萨修行般若波罗蜜多时起如是想：‘此是般若波罗蜜多，我行般若波罗蜜多，则是遍行诸法实相。’
　　“善现，是菩萨摩诃萨由起此想，便退般若波罗蜜多。若退般若波罗蜜多，则退静虑、精进、安忍、净戒、布施波罗蜜多，亦退内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦退真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦退苦圣谛、集、灭、道圣谛，亦退四静虑、四无量、四无色定，亦退八解脱、八胜处、九次第定、十遍处，亦退四念住、四正断、四神足、五根、五力、七等觉支、八圣道支，亦退空解脱门、无相、无愿解脱门，亦退五眼、六神通，亦退佛十力、四无所畏、四无碍解、大慈、大悲、大喜、大舍、十八佛不共法，亦退无忘失法、恒住舍性，亦退一切智、道相智、一切相智，亦退一切陀罗尼门、一切三摩地门，亦退一切菩萨摩诃萨行，亦退诸佛无上正等菩提。何以故？善现，甚深般若波罗蜜多，是一切种白法根本，若退般若波罗蜜多，则为退失一切白法。
大般若波罗蜜多经卷第三百五十四初分多问不二品第六十一之四
　　“复次，善现，若菩萨摩诃萨作如是念：‘甚深般若波罗蜜多，遍能摄受布施、净戒、安忍、精进、静虑、般若波罗蜜多，亦遍摄受内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦遍摄受真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦遍摄受苦圣谛、集、灭、道圣谛，亦遍摄受四静虑、四无量、四无色定，亦遍摄受八解脱、八胜处、九次第定、十遍处，亦遍摄受四念住、四正断、四神足、五根、五力、七等觉支、八圣道支，亦遍摄受空解脱门、无相、无愿解脱门，亦遍摄受五眼、六神通，亦遍摄受佛十力、四无所畏、四无碍解、大慈、大悲、大喜、大舍、十八佛不共法，亦遍摄受无忘失法、恒住舍性，亦遍摄受一切智、道相智、一切相智，亦遍摄受一切陀罗尼门、一切三摩地门，亦遍摄受一切菩萨摩诃萨行，亦遍摄受诸佛无上正等菩提。’
　　“善现，是菩萨摩诃萨若作是念，则退失般若波罗蜜多。若退失般若波罗蜜多，则不能摄受布施、净戒、安忍、精进、静虑、般若波罗蜜多，亦不能摄受内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦不能摄受真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦不能摄受苦圣谛、集、灭、道圣谛，亦不能摄受四静虑、四无量、四无色定，亦不能摄受八解脱、八胜处、九次第定、十遍处，亦不能摄受四念住、四正断、四神足、五根、五力、七等觉支、八圣道支，亦不能摄受空解脱门、无相、无愿解脱门，亦不能摄受五眼、六神通，亦不能摄受佛十力、四无所畏、四无碍解、大慈、大悲、大喜、大舍、十八佛不共法，亦不能摄受无忘失法、恒住舍性，亦不能摄受一切智、道相智、一切相智，亦不能摄受一切陀罗尼门、一切三摩地门，亦不能摄受一切菩萨摩诃萨行，亦不能摄受诸佛无上正等菩提。何以故？善现，非离般若波罗蜜多，能遍摄受殊胜善法，及证无上正等菩提。
　　“复次，善现：若菩萨摩诃萨作如是念：‘安住般若波罗蜜多，便于无上正等菩提定得受记。’善现，是菩萨摩诃萨若作是念，则为退失甚深般若波罗蜜多。若退失般若波罗蜜多，则于无上正等菩提不得受记。何以故？善现，非离般若波罗蜜多，可于无上正等菩提而得受记。
　　“复次，善现，若菩萨摩诃萨作如是念：‘安住般若波罗蜜多，则遍引发布施、净戒、安忍、精进、静虑、般若波罗蜜多，亦遍安住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦遍安住真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦遍安住苦圣谛、集、灭、道圣谛，亦遍引发四静虑、四无量、四无色定，亦遍引发八解脱、八胜处、九次第定、十遍处，亦遍引发四念住、四正断、四神足、五根、五力、七等觉支、八圣道支，亦遍引发空解脱门、无相、无愿解脱门，亦遍引发五眼、六神通，亦遍引发佛十力、四无所畏、四无碍解、十八佛不共法，亦遍引发无忘失法、恒住舍性，亦遍引发一切陀罗尼门、一切三摩地门，亦遍引发一切智、道相智、一切相智，亦遍引发大慈、大悲、大喜、大舍。’
　　“善现，是菩萨摩诃萨若作是念，则退失般若波罗蜜多。若退失般若波罗蜜多，则不能引发布施、净戒、安忍、精进、静虑、般若波罗蜜多，亦不能安住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦不能安住真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦不能安住苦圣谛、集、灭、道圣谛，亦不能引发四静虑、四无量、四无色定，亦不能引发八解脱、八胜处、九次第定、十遍处，亦不能引发四念住、四正断、四神足、五根、五力、七等觉支、八圣道支，亦不能引发空解脱门、无相、无愿解脱门，亦不能引发五眼、六神通，亦不能引发佛十力、四无所畏、四无碍解、十八佛不共法，亦不能引发无忘失法、恒住舍性，亦不能引发一切陀罗尼门、一切三摩地门，亦不能引发一切智、道相智、一切相智，亦不能引发大慈、大悲、大喜、大舍。何以故？善现，非离般若波罗蜜多，而能引发安住善法。
　　“复次，善现，若菩萨摩诃萨作如是念：‘佛知诸法无摄受相，自证无上正等菩提。得菩提已，为诸有情宣说开示诸法实相。’
　　“善现，是菩萨摩诃萨若作是念，则为退失甚深般若波罗蜜多。何以故？善现，如来于法无知、无觉、无说、无示。所以者何？诸法实性不可知觉、不可施设，云何得有知觉说示一切法者？若言实有知觉说示一切法者，无有是处。”
