<!-- { "loadSidebar": true } -->
　　“复次，善现，若不退转位菩萨摩诃萨，设有恶魔作苾刍像，来诣其所说如是言：‘汝等所行是生死法，非由此得一切智智，汝等今应修尽苦道，速尽众苦，证般涅槃。’是时，恶魔即为菩萨说堕生死相似道法，所谓骨想、或青淤想、或脓烂想、或胮胀想、或虫食想、或异赤想、或慈、或悲、或喜、或舍、或初静虑、或乃至第四静虑、或空无边处、或乃至非想非非想处，告菩萨言：‘此是真道真行，汝用此道此行，当得预流果、或一来果、或不还果、或阿罗汉果、或独觉菩提。汝由此道由此行故，速尽一切生老病死，何用久受生死苦为？现在苦身尚应厌舍，况更求受当来苦身？宜自审思舍先所信。’
　　“善现，是菩萨摩诃萨闻彼语时，其心不动亦不惊疑，但作是念：‘今此苾刍益我不少，能为我说相似道法，令我识知此道不能证预流果、或一来果、或不还果、或阿罗汉果、或独觉菩提，况当能证诸佛无上正等菩提？’是菩萨摩诃萨作此念已深生欢喜，复作是念：‘今此苾刍甚为益我，方便为我说滞碍法，令我了知滞碍法已，于三乘道自在修学。’
　　“善现，尔时，恶魔知是菩萨深心欢喜，复作是言：‘善男子，汝欲见诸菩萨摩诃萨长时勤行无益行不？谓诸菩萨摩诃萨众，经如殑伽沙数大劫，以无量种上妙衣服、饮食、卧具、医药、资财、花香等物，供养恭敬、尊重赞叹殑伽沙等诸佛世尊，复于殑伽沙等佛所，修行布施波罗蜜多，修行净戒、安忍、精进、静虑、般若波罗蜜多；亦于殑伽沙等佛所，学住内空，学住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；亦于殑伽沙等佛所，学住真如，学住法界、法性、不虚妄性、不变异性、平等性、离生性、法定、法住、实际、虚空界、不思议界；亦于殑伽沙等佛所，修四念住，修四正断、四神足、五根、五力、七等觉支、八圣道支；亦于殑伽沙等佛所，学住苦圣谛，学住集、灭、道圣谛；亦于殑伽沙等佛所，修四静虑，修四无量、四无色定；亦于殑伽沙等佛所，修八解脱，修八胜处、九次第定、十遍处；亦于殑伽沙等佛所，修空解脱门，修无相、无愿解脱门；亦于殑伽沙等佛所，修极喜地，修离垢地、发光地、焰慧地、极难胜地、现前地、远行地、不动地、善慧地、法云地；亦于殑伽沙等佛所，修五眼，修六神通；亦于殑伽沙等佛所，修三摩地门，修陀罗尼门；亦于殑伽沙等佛所，修佛十力，修四无所畏、四无碍解、大慈、大悲、大喜、大舍、十八佛不共法；亦于殑伽沙等佛所，修无忘失法，修恒住舍性；亦于殑伽沙等佛所，修顺逆观十二支缘起；亦于殑伽沙等佛所，严净佛土、成熟有情；亦于殑伽沙等佛所，修诸菩萨殊胜神通；亦于殑伽沙等佛所，修圆满寿量，学转法轮、护持正法；亦于殑伽沙等佛所，修一切智，修道相智、一切相智。
　　“‘是诸菩萨摩诃萨众，亦亲近承事如殑伽沙佛，于诸佛所请问菩萨摩诃萨道，谓作是言：云何菩萨摩诃萨安住大乘？云何菩萨摩诃萨修行布施波罗蜜多，修行净戒、安忍、精进、静虑、般若波罗蜜多？云何菩萨摩诃萨学住内空，学住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空？云何菩萨摩诃萨学住真如，学住法界、法性、不虚妄性、不变异性、平等性、离生性、法定、法住、实际、虚空界、不思议界？云何菩萨摩诃萨修四念住，修四正断、四神足、五根、五力、七等觉支、八圣道支？云何菩萨摩诃萨学住苦圣谛，学住集、灭、道圣谛？云何菩萨摩诃萨修四静虑，修四无量、四无色定？云何菩萨摩诃萨修八解脱，修八胜处、九次第定、十遍处？云何菩萨摩诃萨修空解脱门，修无相、无愿解脱门？云何菩萨摩诃萨修极喜地，修离垢地、发光地、焰慧地、极难胜地、现前地、远行地、不动地、善慧地、法云地？云何菩萨摩诃萨修五眼，修六神通？云何菩萨摩诃萨修三摩地门，修陀罗尼门？云何菩萨摩诃萨修佛十力，修四无所畏、四无碍解、大慈、大悲、大喜、大舍、十八佛不共法？云何菩萨摩诃萨修无忘失法，修恒住舍性？云何菩萨摩诃萨修顺逆观十二支缘起？云何菩萨摩诃萨严净佛土、成熟有情？云何菩萨摩诃萨修诸菩萨殊胜神通？云何菩萨摩诃萨修圆满寿量？云何菩萨摩诃萨学转大法轮？云何菩萨摩诃萨护持正法令得久住？云何菩萨摩诃萨修一切智，修道相智、一切相智？
　　“‘殑伽沙等诸佛世尊，如所请问次第为说，是诸菩萨摩诃萨众，如佛教诲安住修学，经无量劫炽然精进，尚不能得一切智智，况今汝等所修所学，能证无上正等菩提？’
　　“善现，是菩萨摩诃萨虽闻其言而心无异，不惊不恐无疑无惑，倍复欢喜作是念言：‘今此苾刍多益于我，方便为我说障道法，令我知此障道之法决定不能证预流果、或一来果、或不还果、或阿罗汉果、或独觉菩提，况能证得一切智智？’
　　“善现，时，彼恶魔知是菩萨心不退屈无怖无疑，即于是处化作无量苾刍形像，语菩萨言：‘此诸苾刍皆于过去希求无上正等菩提，经无量劫修行种种难行苦行而不能得，今皆退住阿罗汉果，诸漏已尽至苦边际，云何汝等能证无上正等菩提？’善现，是菩萨摩诃萨见闻此已即作是念：‘定是恶魔化作如此苾刍形像扰乱我心，因说滞碍相似道法，必无菩萨摩诃萨众修行般若波罗蜜多至圆满位，不得无上正等菩提，退堕声闻或独觉地。’
　　“尔时，菩萨复作是念：‘若菩萨摩诃萨修行布施波罗蜜多，修行净戒、安忍、精进、静虑、般若波罗蜜多至圆满位，不得无上正等菩提必无是处；若菩萨摩诃萨学住内空，学住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空至圆满位，不得无上正等菩提必无是处；若菩萨摩诃萨学住真如，学住法界、法性、不虚妄性、不变异性、平等性、离生性、法定、法住、实际、虚空界、不思议界至圆满位，不得无上正等菩提必无是处；若菩萨摩诃萨修四念住，修四正断、四神足、五根、五力、七等觉支、八圣道支至圆满位，不得无上正等菩提必无是处；若菩萨摩诃萨学住苦圣谛，学住集、灭、道圣谛至圆满位，不得无上正等菩提必无是处；若菩萨摩诃萨修四静虑，修四无量、四无色定至圆满位，不得无上正等菩提必无是处；若菩萨摩诃萨修八解脱，修八胜处、九次第定、十遍处至圆满位，不得无上正等菩提必无是处；若菩萨摩诃萨修空解脱门，修无相、无愿解脱门至圆满位，不得无上正等菩提必无是处；若菩萨摩诃萨修极喜地，修离垢地、发光地、焰慧地、极难胜地、现前地、远行地、不动地、善慧地、法云地至圆满位，不得无上正等菩提必无是处；若菩萨摩诃萨修五眼，修六神通至圆满位，不得无上正等菩提必无是处；若菩萨摩诃萨修三摩地门，修陀罗尼门至圆满位，不得无上正等菩提必无是处；若菩萨摩诃萨修佛十力，修四无所畏、四无碍解、大慈、大悲、大喜、大舍、十八佛不共法至圆满位，不得无上正等菩提必无是处；若菩萨摩诃萨修无忘失法，修恒住舍性至圆满位，不得无上正等菩提必无是处；若菩萨摩诃萨修顺逆观十二支缘起至圆满位，不得无上正等菩提必无是处；若菩萨摩诃萨严净佛土、成熟有情至圆满位，不得无上正等菩提必无是处；若菩萨摩诃萨修诸菩萨殊胜神通至圆满位，不得无上正等菩提必无是处；若菩萨摩诃萨修圆满寿量至圆满位，不得无上正等菩提必无是处；若菩萨摩诃萨学转法轮护持正法至圆满位，不得无上正等菩提必无是处；若菩萨摩诃萨修一切智，修道相智、一切相智至圆满位，不得无上正等菩提必无是处。’善现，若成就如是诸行、状、相，当知是为不退转菩萨摩诃萨。
　　“复次，善现，若不退转位菩萨摩诃萨，常行般若波罗蜜多，恒作是念：‘若菩萨摩诃萨如诸佛教精勤修学，常不远离布施、净戒、安忍、精进、静虑、般若波罗蜜多所摄妙行，常不远离布施、净戒、安忍、精进、静虑、般若波罗蜜多相应作意，常不远离一切智智相应作意，常以方便劝诸有情精勤修学布施、净戒、安忍、精进、静虑、般若波罗蜜多。是菩萨摩诃萨决定不退布施波罗蜜多，决定不退净戒、安忍、精进、静虑、般若波罗蜜多；决定不退内空，决定不退外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；决定不退真如，决定不退法界、法性、不虚妄性、不变异性、平等性、离生性、法定、法住、实际、虚空界、不思议界；决定不退四念住，决定不退四正断、四神足、五根、五力、七等觉支、八圣道支；决定不退苦圣谛，决定不退集、灭、道圣谛；决定不退四静虑，决定不退四无量、四无色定；决定不退八解脱，决定不退八胜处、九次第定、十遍处；决定不退空解脱门，决定不退无相、无愿解脱门；决定不退极喜地，决定不退离垢地、发光地、焰慧地、极难胜地、现前地、远行地、不动地、善慧地、法云地；决定不退五眼，决定不退六神通；决定不退三摩地门，决定不退陀罗尼门；决定不退佛十力，决定不退四无所畏、四无碍解、大慈、大悲、大喜、大舍、十八佛不共法；决定不退无忘失法，决定不退恒住舍性；决定不退一切智，决定不退道相智、一切相智；决定不退阿耨多罗三藐三菩提。’善现，若成就如是诸行、状、相，当知是为不退转菩萨摩诃萨。
