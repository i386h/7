<!-- { "loadSidebar": true } -->
　　“世尊，如虚空中，无真如可施设，无法界、法性、不虚妄性、不变异性、平等性、离生性、法定、法住、实际、虚空界、不思议界可施设，所修般若波罗蜜多亦复如是。
　　“世尊，如虚空中，无苦圣谛可施设，无集、灭、道圣谛可施设，所修般若波罗蜜多亦复如是。
　　“世尊，如虚空中，无四静虑可施设，无四无量、四无色定可施设，所修般若波罗蜜多亦复如是。
　　“世尊，如虚空中，无八解脱可施设，无八胜处、九次第定、十遍处可施设，所修般若波罗蜜多亦复如是。
　　“世尊，如虚空中，无四念住可施设，无四正断、四神足、五根、五力、七等觉支、八圣道支可施设，所修般若波罗蜜多亦复如是。
　　“世尊，如虚空中，无空解脱门可施设，无无相、无愿解脱门可施设，所修般若波罗蜜多亦复如是。
　　“世尊，如虚空中，无菩萨十地可施设，所修般若波罗蜜多亦复如是。
　　“世尊，如虚空中，无五眼可施设，无六神通可施设，所修般若波罗蜜多亦复如是。
　　“世尊，如虚空中，无佛十力可施设，无四无所畏、四无碍解、大慈、大悲、大喜、大舍、十八佛不共法可施设，所修般若波罗蜜多亦复如是。
　　“世尊，如虚空中，无无忘失法可施设，无恒住舍性可施设，所修般若波罗蜜多亦复如是。
　　“世尊，如虚空中，无一切智可施设，无道相智、一切相智可施设，所修般若波罗蜜多亦复如是。
　　“世尊，如虚空中，无一切陀罗尼门可施设，无一切三摩地门可施设，所修般若波罗蜜多亦复如是。
　　“世尊，如虚空中，无预流果可施设，无一来、不还、阿罗汉果可施设，所修般若波罗蜜多亦复如是。
　　“世尊，如虚空中，无独觉菩提可施设，所修般若波罗蜜多亦复如是。
　　“世尊，如虚空中，无一切菩萨摩诃萨行可施设，所修般若波罗蜜多亦复如是。
　　“世尊，如虚空中，无诸佛无上正等菩提可施设，所修般若波罗蜜多亦复如是。”
　　尔时，具寿善现复白佛言：“世尊，是菩萨摩诃萨能擐如是大功德铠，我等有情皆应敬礼。
　　“世尊，若菩萨摩诃萨为诸有情擐功德铠勤精进者，如为虚空擐功德铠发勤精进。
　　“世尊，若菩萨摩诃萨为欲成熟解脱有情擐功德铠勤精进者，如为虚空成熟解脱擐功德铠发勤精进。
　　“世尊，若菩萨摩诃萨为一切法擐大功德铠勤精进者，如为虚空擐大功德铠发勤精进。
　　“世尊，若菩萨摩诃萨为拨有情令出生死擐功德铠勤精进者，如为举虚空置高胜处擐大功德铠发勤精进。
　　“世尊，菩萨摩诃萨得大精进波罗蜜多，为如虚空诸有情类速脱生死发趣无上正等菩提。
　　“世尊，菩萨摩诃萨得不思议无等神力，为如虚空诸法性海擐大功德铠发趣无上正等菩提。
　　“世尊，菩萨摩诃萨最极勇健，为如虚空诸佛无上正等菩提擐功德铠发勤精进。
　　“世尊，菩萨摩诃萨为如虚空诸有情类勤修苦行，欲证无上正等菩提，甚为希有。何以故？
　　“世尊，假使三千大千世界满中如来、应、正等觉如竹、麻、苇、甘蔗等林，若经一劫或一劫余，为诸有情常说正法，各度无量无边有情令入涅槃究竟安乐，而有情界不增不减。所以者何？以诸有情皆无所有，性远离故。
　　“世尊，假使十方各如殑伽沙数世界满中如来、应、正等觉如竹、麻、苇、甘蔗等林，若经一劫或一劫余为诸有情常说正法，各度无量无边有情令入涅槃究竟安乐，而有情界不增不减。所以者何？以诸有情皆无所有，性远离故。
　　“世尊，假使十方一切世界满中如来、应、正等觉如竹、麻、苇、甘蔗等林，若经一劫或一劫余为诸有情常说正法，各度无量无边有情令入涅槃究竟安乐，而有情界不增不减。所以者何？以诸有情皆无所有，性远离故。
　　“世尊，由是因缘我作是说：菩萨摩诃萨为如虚空诸有情类成熟解脱勤修苦行，欲证无上正等菩提，甚为希有。”
　　尔时，会中有一苾刍窃作是念：“我应敬礼甚深般若波罗蜜多，此中虽无诸法生灭，而有戒蕴、定蕴、慧蕴、解脱蕴、解脱知见蕴施设可得，亦有预流果、一来果、不还果、阿罗汉果施设可得，亦有独觉菩提施设可得，亦有无上正等菩提施设可得，亦有佛、法、僧宝施设可得，亦有转妙法轮度有情类施设可得。”
　　佛知其念告言：“苾刍，如是，如是，甚深般若波罗蜜多微妙难测。”
　　尔时，天帝释问具寿善现言：“大德，若菩萨摩诃萨欲学甚深般若波罗蜜多，当如何学？”
　　善现答言：“憍尸迦，若菩萨摩诃萨欲学甚深般若波罗蜜多，当如虚空学。”
　　时，天帝释复白佛言：“世尊，若善男子、善女人等于此所说甚深般若波罗蜜多，受持、读诵、如理思惟、为他演说，我当云何而为守护？唯愿世尊垂哀示教！”
　　尔时，具寿善现谓天帝释言：“憍尸迦，汝见有法可守护不？”
　　天帝释言：“不也，大德，我不见法是可守护。”
　　善现言：“憍尸迦，若善男子、善女人等，住如所说甚深般若波罗蜜多，即为守护。若善男子、善女人等，住如所说甚深般若波罗蜜多常不远离，当知一切人非人等伺求其便欲为损害终不能得。憍尸迦，若欲守护住如所说甚深般若波罗蜜多诸菩萨者，无异为欲守护虚空。憍尸迦，若欲守护修行般若波罗蜜多诸菩萨者，唐设劬劳都无所益。
　　“憍尸迦，于意云何？有能守护幻、梦、响、像、阳焰、光影及变化事、寻香城不？”
　　天帝释言：“不也，大德。”
　　善现言：“憍尸迦，若欲守护修行般若波罗蜜多诸菩萨者亦复如是，唐设劬劳都无所益。
　　“憍尸迦，于意云何？有能守护一切如来、应、正等觉及佛所作变化事不？”
　　天帝释言：“不也，大德。”
　　善现言：“憍尸迦，若欲守护修行般若波罗蜜多诸菩萨者亦复如是，唐设劬劳都无所益。
　　“憍尸迦，于意云何？有能守护真如、法界、法性、不虚妄性、不变异性、平等性、离生性、法定、法住、实际、虚空界、不思议界不？”
　　天帝释言：“不也，大德。”
　　善现言：“憍尸迦，若欲守护修行般若波罗蜜多诸菩萨者亦复如是，唐设劬劳都无所益。”
　　尔时，天帝释问具寿善现言：“大德，云何菩萨摩诃萨修行般若波罗蜜多，虽知诸法如幻、如梦、如响、如像、如阳焰、如光影、如变化事、如寻香城，而是菩萨摩诃萨，不执是幻、是梦、是响、是像、是阳焰、是光影、是变化事、是寻香城，亦不执由幻、由梦、由响、由像、由阳焰、由光影、由变化事、由寻香城，亦不执属幻、属梦、属响、属像、属阳焰、属光影、属变化事、属寻香城，亦不执依幻、依梦、依响、依像、依阳焰、依光影、依变化事、依寻香城？”
　　善现答言：“憍尸迦，若菩萨摩诃萨修行般若波罗蜜多，不执是色，是受、想、行、识；亦不执由色，由受、想、行、识；亦不执属色，属受、想、行、识；亦不执依色，依受、想、行、识。是菩萨摩诃萨修行般若波罗蜜多，虽知诸法如幻乃至如寻香城，而不执是幻乃至是寻香城，亦不执由幻乃至由寻香城，亦不执属幻乃至属寻香城，亦不执依幻乃至依寻香城。
　　“憍尸迦，若菩萨摩诃萨修行般若波罗蜜多，不执是眼处，是耳、鼻、舌、身、意处；亦不执由眼处，由耳、鼻、舌、身、意处；亦不执属眼处，属耳、鼻、舌、身、意处；亦不执依眼处，依耳、鼻、舌、身、意处。是菩萨摩诃萨修行般若波罗蜜多，虽知诸法如幻乃至如寻香城，而不执是幻乃至是寻香城，亦不执由幻乃至由寻香城，亦不执属幻乃至属寻香城，亦不执依幻乃至依寻香城。
　　“憍尸迦，若菩萨摩诃萨修行般若波罗蜜多，不执是色处，是声、香、味、触、法处；亦不执由色处，由声、香、味、触、法处；亦不执属色处，属声、香、味、触、法处；亦不执依色处，依声、香、味、触、法处。是菩萨摩诃萨修行般若波罗蜜多，虽知诸法如幻乃至如寻香城，而不执是幻乃至是寻香城，亦不执由幻乃至由寻香城，亦不执属幻乃至属寻香城，亦不执依幻乃至依寻香城。
　　“憍尸迦，若菩萨摩诃萨修行般若波罗蜜多，不执是眼界，是色界、眼识界及眼触、眼触为缘所生诸受；亦不执由眼界，由色界乃至眼触为缘所生诸受；亦不执属眼界，属色界乃至眼触为缘所生诸受；亦不执依眼界，依色界乃至眼触为缘所生诸受。是菩萨摩诃萨修行般若波罗蜜多，虽知诸法如幻乃至如寻香城，而不执是幻乃至是寻香城，亦不执由幻乃至由寻香城，亦不执属幻乃至属寻香城，亦不执依幻乃至依寻香城。
　　“憍尸迦，若菩萨摩诃萨修行般若波罗蜜多，不执是耳界，是声界、耳识界及耳触、耳触为缘所生诸受；亦不执由耳界，由声界乃至耳触为缘所生诸受；亦不执属耳界，属声界乃至耳触为缘所生诸受；亦不执依耳界，依声界乃至耳触为缘所生诸受。是菩萨摩诃萨修行般若波罗蜜多，虽知诸法如幻乃至如寻香城，而不执是幻乃至是寻香城，亦不执由幻乃至由寻香城，亦不执属幻乃至属寻香城，亦不执依幻乃至依寻香城。
　　“憍尸迦，若菩萨摩诃萨修行般若波罗蜜多，不执是鼻界，是香界、鼻识界及鼻触、鼻触为缘所生诸受；亦不执由鼻界，由香界乃至鼻触为缘所生诸受；亦不执属鼻界，属香界乃至鼻触为缘所生诸受；亦不执依鼻界，依香界乃至鼻触为缘所生诸受。是菩萨摩诃萨修行般若波罗蜜多，虽知诸法如幻乃至如寻香城，而不执是幻乃至是寻香城，亦不执由幻乃至由寻香城，亦不执属幻乃至属寻香城，亦不执依幻乃至依寻香城。
　　“憍尸迦，若菩萨摩诃萨修行般若波罗蜜多，不执是舌界，是味界、舌识界及舌触、舌触为缘所生诸受；亦不执由舌界，由味界乃至舌触为缘所生诸受；亦不执属舌界，属味界乃至舌触为缘所生诸受；亦不执依舌界，依味界乃至舌触为缘所生诸受。是菩萨摩诃萨修行般若波罗蜜多，虽知诸法如幻乃至如寻香城，而不执是幻乃至是寻香城，亦不执由幻乃至由寻香城，亦不执属幻乃至属寻香城，亦不执依幻乃至依寻香城。
