<!-- { "loadSidebar": true } -->
　　“复次，舍利子，若菩萨摩诃萨修行般若波罗蜜多，增益布施、净戒、安忍、精进、静虑、般若波罗蜜多及余善法。时，彼世界诸善男子、善女人等欢喜踊跃作是思惟：‘我等当为如是菩萨作父母、兄弟、妻子、眷属、知识、朋友。’时，彼世界四大王众天乃至他化自在天、梵众天乃至大梵天、光天乃至极光净天、净天乃至遍净天、广天乃至广果天、无烦天乃至色究竟天，欢喜悦豫作是思惟：‘我等当设种种方便，令是菩萨离淫欲法，从初发心乃至证得所求无上正等菩提常修梵行，于顺结法不生贪染。所以者何？行非梵行，于生梵天尚能为碍，况证无上正等菩提？’是故菩萨断欲出家修梵行者能得无上正等菩提，非不出家行非梵行。”
　　尔时，舍利子白佛言：“世尊，诸菩萨摩诃萨为要当有父母、妻子、诸亲友耶？”
　　佛言：“舍利子，或有菩萨具有父母、妻子、眷属而修菩萨摩诃萨行；或有菩萨无有妻子，从初发心乃至成佛，常修梵行不坏童真；或有菩萨方便善巧，先现受用五妙欲境，后方厌舍勤修梵行，乃得无上正等菩提。
　　“舍利子，如工幻师或彼弟子善幻术者，化作种种五妙欲具，于中自恣欢娱受乐。于意云何？彼幻所作为有实不？”
　　舍利子言：“不也，世尊。”
　　佛言：“舍利子，菩萨摩诃萨亦复如是方便善巧为欲成熟诸有情故，示受五欲而实无染。所以者何？诸菩萨摩诃萨于五欲中深生厌患，不为彼过之所涂染，以无量门诃毁诸欲，谓作是念：‘欲如炽火，欲如粪秽，欲如魁脍，欲如怨敌，欲如毒器，欲如暗井。’舍利子，诸菩萨摩诃萨以如是等无量过门诃毁诸欲，岂有真实受诸欲事？但为方便饶益有情，令获利乐化现斯事。”
　　尔时，舍利子白佛言：“世尊，诸菩萨摩诃萨云何应行甚深般若波罗蜜多？”
　　佛言：“舍利子，诸菩萨摩诃萨修行般若波罗蜜多时，应如是观：实有菩萨，不见有菩萨，不见菩萨名；不见般若波罗蜜多，不见般若波罗蜜多名；不见行，不见不行。何以故？舍利子，菩萨自性空，菩萨名空。所以者何？色自性空，不由空故；受、想、行、识自性空，不由空故。色空非色，受、想、行、识空非受、想、行、识；色不离空，空不离色，受、想、行、识不离空，空不离受、想、行、识；色即是空，空即是色，受、想、行、识即是空，空即是受、想、行、识。何以故？舍利子，此但有名谓为菩提，此但有名谓为萨埵，此但有名谓为菩萨，此但有名谓之为空，如是自性无生、无灭、无染、无净。诸菩萨摩诃萨如是修行甚深般若波罗蜜多不见生、不见灭、不见染、不见净。何以故？舍利子，唯假立客名别别于法而起分别，假立客名，随起言说，如如言说，如是如是生起执著。诸菩萨摩诃萨修行般若波罗蜜多时，于如是等名及所名一切不见，由不见故不生执著。
　　“复次，舍利子，菩萨摩诃萨修行般若波罗蜜多时，应如是观：菩萨但有名，佛但有名，般若波罗蜜多但有名，色但有名，受、想、行、识但有名，余一切法但有名。舍利子，如我但有名，谓之为我实不可得，如是有情、命者、生者、养者、士夫、补特伽罗，广说乃至知者、见者，亦但有名，谓为有情乃至见者实不可得。以不可得空故，但随世俗假立客名，诸法亦尔不应执著。是故菩萨摩诃萨修行般若波罗蜜多时，不见有我乃至见者，亦不见有一切法性。
　　“舍利子，菩萨摩诃萨如是修行般若波罗蜜多，除诸佛慧，一切声闻、独觉等慧所不能及。所以者何？是菩萨摩诃萨于名、所名俱无所得，以不观见、无执著故。舍利子，若菩萨摩诃萨能如是行甚深般若波罗蜜多，名为善行甚深般若波罗蜜多。
　　“舍利子，假使汝等诸大声闻满赡部洲如竹、芦苇、稻、粟、甘蔗、诸麻、林等所有智慧，比行般若波罗蜜多菩萨智慧百分不及一，千分不及一，百千分不及一，数分、算分乃至邬波尼杀昙分亦不及一。何以故？舍利子，是菩萨摩诃萨所有智慧，能使十方一切有情趣涅槃故。又，舍利子，修行般若波罗蜜多一菩萨摩诃萨，于一日中所修智慧，一切声闻、独觉智慧不能及故。
　　“舍利子，置赡部洲，假使汝等诸大声闻满四大洲如竹、芦苇、稻、粟、甘蔗、诸麻、林等所有智慧，比行般若波罗蜜多菩萨智慧百分不及一，千分不及一，百千分不及一，数分、算分乃至邬波尼杀昙分亦不及一。何以故？舍利子，是菩萨摩诃萨所有智慧，能使十方一切有情趣涅槃故。又，舍利子，修行般若波罗蜜多一菩萨摩诃萨于一日中所修智慧，一切声闻、独觉智慧不能及故。
　　“舍利子，置四大洲，假使汝等诸大声闻满一三千大千世界如竹、芦苇、稻、粟、甘蔗、诸麻、林等所有智慧，比行般若波罗蜜多菩萨智慧百分不及一，千分不及一，百千分不及一，数分、算分乃至邬波尼杀昙分亦不及一。何以故？舍利子，是菩萨摩诃萨所有智慧，能使十方一切有情趣涅槃故。又，舍利子，修行般若波罗蜜多一菩萨摩诃萨于一日中所修智慧，一切声闻、独觉智慧不能及故。
　　“舍利子，置一三千大千世界，假使汝等诸大声闻充满十方殑伽沙等诸佛世界如竹、芦苇、稻、粟、甘蔗、诸麻、林等所有智慧，比行般若波罗蜜多菩萨智慧百分不及一，千分不及一，百千分不及一，数分、算分乃至邬波尼杀昙分亦不及一。何以故？舍利子，是菩萨摩诃萨所有智慧，能使十方一切有情趣涅槃故。又，舍利子，修行般若波罗蜜多一菩萨摩诃萨于一日中所修智慧，一切声闻、独觉智慧不能及故。”
　　尔时，舍利子白佛言：“世尊，若声闻乘预流、一来、不还、阿罗汉所有智慧，若独觉乘所有智慧，若菩萨摩诃萨所有智慧，若诸如来、应、正等觉所有智慧，如是一切皆无差别，不相违背，无生无灭，自性皆空。若法无差别、不相违、无生灭、自性空，是法差别理不可得，云何世尊说行般若波罗蜜多一菩萨摩诃萨，于一日中所修智慧，一切声闻、独觉智慧所不能及？”
　　佛言：“舍利子，于汝意云何？修行般若波罗蜜多一菩萨摩诃萨，于一日中所修智慧所作事业，一切声闻、独觉智慧有此用不？”
　　舍利子言：“不也，世尊。”
　　“又，舍利子，于意云何？修行般若波罗蜜多一菩萨摩诃萨，于一日中所修智慧，具能引发一切相微妙智、一切智、道相智、一切相智，利益安乐一切有情于一切法觉一切相，方便安立一切有情于无余依般涅槃界，一切声闻、独觉智慧有此用不？”
　　舍利子言：“不也，世尊。”
　　“又，舍利子，于意云何？一切声闻及诸独觉能作是念‘我证无上正等菩提，方便安立一切有情于无余依涅槃界’不？”
　　舍利子言：“不也，世尊。”
　　“又，舍利子，于意云何？一切声闻及诸独觉能作是念‘我当修行布施、净戒、安忍、精进、静虑、般若波罗蜜多，成熟有情、严净佛土，满佛十力、四无所畏、四无碍解、十八佛不共法，证得无上正等菩提，方便安立无量、无数、无边有情于无余依涅槃界’不？”
　　舍利子言：“不也，世尊。”
　　佛言：“舍利子，修行般若波罗蜜多诸菩萨摩诃萨皆作是念：‘我当修行布施、净戒、安忍、精进、静虑、般若波罗蜜多，成熟有情、严净佛土，满佛十力、四无所畏、四无碍解、十八佛不共法，证得无上正等菩提，方便安立无量、无数、无边有情于无余依般涅槃界。’
　　“舍利子，譬如萤火不作是念：‘我光能照遍赡部洲普令大明。’声闻、独觉亦复如是，曾无一心能作是念：‘我修六种波罗蜜多，成熟有情、严净佛土，满佛十力、四无所畏、四无碍解、十八佛不共法，证得无上正等菩提，方便安立无量、无数、无边有情于无余依般涅槃界。’
　　“舍利子，譬如日轮光明炽盛，才出便照遍赡部洲；修行般若波罗蜜多诸菩萨摩诃萨亦复如是，皆作是念：‘我修六种波罗蜜多，成熟有情、严净佛土，满佛十力、四无所畏、四无碍解、十八佛不共法，证得无上正等菩提，方便安立无量、无数、无边有情于无余依般涅槃界。’”
　　尔时，舍利子白佛言：“世尊，云何菩萨摩诃萨能超声闻、独觉等地，能得菩萨不退转地净菩提道？”
　　佛言：“舍利子，诸菩萨摩诃萨从初发心修行六种波罗蜜多，住空、无相、无愿之法便超声闻、独觉等地，能得菩萨不退转地净菩提道。”
　　时，舍利子复白佛言：“世尊，诸菩萨摩诃萨住何等地，能为一切声闻、独觉真净福田？”
　　佛言：“舍利子，诸菩萨摩诃萨从初发心，修行六种波罗蜜多，乃至安坐妙菩提座，常为一切声闻、独觉真净福田。何以故？舍利子，依诸菩萨摩诃萨故，一切善法出现世间，所谓一切十善业道、五近事戒、八近住戒、四静虑、四无量、四无色定、四圣谛智、四念住、四正断、四神足、五根、五力、七等觉支、八圣道支、四无所畏、四无碍解、如来十力、六波罗蜜多、十八佛不共法，诸如是等无量无数无边善法出现世间。由此菩萨诸善法故，世间便有刹帝利大族、婆罗门大族、长者大族、居士大族、四大王众天乃至他化自在天、梵众天乃至大梵天、光天乃至极光净天、净天乃至遍净天、广天乃至广果天、无想有情天、无烦天乃至色究竟天、空无边处天乃至非想非非想处天出现于世。
　　“复由菩萨诸善法故，便有预流、一来、不还、阿罗汉、独觉、菩萨摩诃萨及诸如来、应、正等觉出现世间。”
　　时，舍利子复白佛言：“世尊，诸菩萨摩诃萨为复须净自身福田不？”
　　佛言：“舍利子，诸菩萨摩诃萨不复须净自身福田。所以者何？已极净故。何以故？舍利子，诸菩萨摩诃萨为大施主，施诸有情世、出世间多善法故。谓施有情十善业道、五近事戒、八近住戒、四静虑、四无量、四无色定、四圣谛智、四念住、四正断、四神足、五根、五力、七等觉支、八圣道支、如来十力、四无所畏、四无碍解、六波罗蜜多、十八佛不共法，施如是等无量无数无边善法故，说菩萨为大施主；由斯已净自身福田，生长世间无量福聚。”
　　尔时，舍利子白佛言：“世尊，诸菩萨摩诃萨与何法相应故，当言与般若波罗蜜多相应？”
