<!-- { "loadSidebar": true } -->
　　“是菩萨摩诃萨虽具成就如是诸戒，而于诸法无所取著，不作是念：‘我由此戒当生刹帝利大族、或婆罗门大族、或长者大族、或居士大族富贵自在。’不作是念：‘我由此戒当为小王、或为大王、或为轮王、或为辅佐富贵自在。’不作是念：‘我由此戒当生四大王众天乃至他化自在天富贵自在。’不作是念：‘我由此戒当得预流果、或一来果、或不还果、或阿罗汉果、或独觉菩提，或入菩萨正性离生，或得菩萨无生法忍，或得无上正等菩提。’所以者何？如是诸法皆同一相，所谓无相、无住、无得。无相之法不得无相，有相之法不得有相，无相之法不得有相，有相之法不得无相，由是因缘都无所得。
　　“如是，善现，诸菩萨摩诃萨行深般若波罗蜜多时，速能圆满无相净戒波罗蜜多；既能圆满无相净戒波罗蜜多，速入菩萨正性离生；既入菩萨正性离生，复得菩萨无生法忍；既得菩萨无生法忍，修行道相智趣一切相智得异熟五神通。复得五百陀罗尼门，亦得五百三摩地门，安住此中，复能证得四无碍解，从一佛国至一佛国，亲近供养诸佛世尊，成熟有情、严净佛土。
　　“是菩萨摩诃萨为化有情，虽现流转诸趣生死，而不为彼过失所染。如幻化人虽现行住坐卧等事，而无真实往来等业；虽现种种饶益有情，而于有情及彼施设都无所得。如有如来、应、正等觉名善寂静，证得无上正等菩提，转妙法轮度无量众，令出生死证得涅槃，而无有情堪受决得无上正等菩提记者。时，彼如来化作化佛令久住世，自舍寿行入无余依般涅槃界。彼佛化身住一劫已，授一菩萨无上正等菩提记已方入涅槃。彼佛化身虽作种种饶益有情事而无所得，谓不得色、受、想、行、识，乃至不得一切有漏、无漏等法及诸有情。是菩萨摩诃萨亦复如是，虽有所作而无所得。
　　“如是，善现，诸菩萨摩诃萨行深般若波罗蜜多时，圆满净戒波罗蜜多，由此净戒波罗蜜多得圆满故，便能摄受一切佛法，因斯证得一切智智。
　　“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化五取蕴中，圆满安忍波罗蜜多。是菩萨摩诃萨如实了知如梦乃至如化五蕴，便能圆满无相安忍波罗蜜多。
　　“善现，云何菩萨摩诃萨行深般若波罗蜜多时，如实了知如梦乃至如化五蕴，便能圆满无相安忍波罗蜜多？善现，是菩萨摩诃萨如实了知是五取蕴无实相故，修二种忍便能圆满无相安忍波罗蜜多。云何为二？谓安受忍及观察忍。
　　“安受忍者，谓诸菩萨从初发心乃至安坐妙菩提座，于其中间，假使一切有情之类竞来诃毁，以粗恶言骂詈凌辱，复以瓦石、刀杖加害。是时，菩萨为满安忍波罗蜜多，乃至不生一念忿恨，亦复不起加报之心，但作是念：‘彼诸有情深可哀愍，增上烦恼扰动其心不得自在，于我发起如是恶业，我今不应瞋恨于彼。’复作是念：‘由我摄受怨家诸蕴，令彼有情于我发起如是恶业，但应自责不应瞋彼。’菩萨如是审观察时，于彼有情深生慈愍，如是等类名安受忍。
　　“观察忍者，谓诸菩萨作是思惟：‘诸行如幻、虚妄不实、不得自在，亦如虚空无我，有情、命者、生者、养者、士夫、补特伽罗、意生、儒童、作者、受者、知者、见者皆不可得，唯是虚妄分别所起，一切皆是自心所变。谁诃毁我？谁骂詈我？谁凌辱我？谁以种种瓦石、刀杖加害于我？谁复受彼凌辱加害？皆是自心虚妄分别，我今不应横起执著，如是诸法由自性空、胜义空故都无所有。’菩萨如是审观察时，如实了知诸行空寂，于一切法不生异想，如是等类名观察忍。
　　“是菩萨摩诃萨修习如是二种忍故，便能圆满无相安忍波罗蜜多，由能圆满无相安忍波罗蜜多，即便获得无生法忍。”
　　具寿善现白言：“世尊，云何名为无生法忍？此何所断？复是何智？”
　　佛告善现：“由此势力，乃至少分恶不善法亦不得生，是故名为无生法忍。此令一切我及我所慢等烦恼毕竟不生，如实忍受诸行如梦乃至如化。此忍名智，得此智故说名获得无生法忍。”
　　具寿善现复白佛言：“声闻、独觉及诸菩萨无生法忍有何差别？”
　　佛告善现：“诸预流者若智若断，乃至独觉若智若断，亦名菩萨摩诃萨忍。复有菩萨摩诃萨忍，谓忍诸法毕竟不生，是为差别。
　　“善现当知，诸菩萨摩诃萨成就如是殊胜忍故，超胜一切声闻、独觉。诸菩萨摩诃萨安住如是异熟忍中行菩萨道，能圆满道相智。成就如是道相智故，常不远离四念住乃至八圣道支，亦不远离三解脱门，亦不远离异熟神通。由不远离异熟神通，从一佛国趣一佛国，亲近供养诸佛世尊，成熟有情、严净佛土。作是事已，用一刹那相应般若，证得无上正等菩提。
　　“如是，善现，诸菩萨摩诃萨行深般若波罗蜜多时，疾能圆满无相安忍波罗蜜多。由此安忍波罗蜜多得圆满故，便能圆满一切佛法，因斯证得一切智智。
大般若波罗蜜多经卷第四百六十八第二分无杂品第七十五之二
　　“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化五取蕴中，如实了知如梦乃至如化五蕴无实相已，发起勇猛身心精进。
　　“是菩萨摩诃萨发起勇猛身精进故，引发殊胜迅疾神通，能往十方殑伽沙等诸佛世界，亲近如来、应、正等觉，以无量种上妙供具供养恭敬、尊重赞叹，于诸佛所种诸善根，利益安乐诸有情类，亦能严净种种佛土。是菩萨摩诃萨由身精进成熟有情，随其所宜以三乘法方便安立各令究竟。
　　“如是，善现，诸菩萨摩诃萨行深般若波罗蜜多，由身精进能速圆满无相精进波罗蜜多。是菩萨摩诃萨发起勇猛心精进故，引发诸圣无漏道支所摄圣道圆满精进波罗蜜多，于中具能摄诸善法，谓四念住乃至八圣道支，若空、无相、无愿解脱门，若四静虑、四无量、四无色定，若八解脱乃至十遍处，若苦、集、灭、道圣谛，若布施波罗蜜多乃至般若波罗蜜多，若极喜地乃至法云地，若一切陀罗尼门、三摩地门，若内空乃至无性自性空，若真如乃至不思议界，若五眼、六神通，若如来十力乃至十八佛不共法，若无忘失法、恒住舍性，若一切智、道相智、一切相智。是菩萨摩诃萨由心精进，诸相随好皆得圆满，放大光明照无边界。由心精进极圆满故，便能永断一切烦恼习气相续，证得无上正等菩提，转妙法轮具三十二相，令三千界六种变动。其中有情蒙光照触、睹斯变动、闻正法音，随其所应，于三乘道得不退转各得究竟。
　　“如是，善现，诸菩萨摩诃萨行深般若波罗蜜多，圆满精进波罗蜜多，由此精进波罗蜜多多有所作，是菩萨摩诃萨安住精进波罗蜜多，速能圆满一切佛法，疾证无上正等菩提。
　　“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化五取蕴中，圆满静虑波罗蜜多。善现，云何菩萨摩诃萨行深般若波罗蜜多时，安住如梦乃至如化五取蕴中，圆满静虑波罗蜜多？谓菩萨摩诃萨行深般若波罗蜜多时，如实了知如梦乃至如化五蕴无实相已，入初静虑乃至第四静虑，入慈无量乃至舍无量，入空无边处定乃至非想非非想处定，修空、无相、无愿三摩地，修如电三摩地，修金刚喻三摩地，修圣正三摩地，住金刚喻三摩地中；除如来定，于余所有若共二乘若余胜定，一切能入具足安住，然于如是静虑、无量、无色定等不生味著，亦不耽著彼所得果。所以者何？是菩萨摩诃萨如实了知静虑、无量、无色定等及一切法皆同无相、无性为性，不应无相味著无相，不应无性味著无性；无味著故，终不随顺静虑、无量、无色定等势力而生色、无色界。所以者何？是菩萨摩诃萨于一切界都无所得，于能入定及所入定、由此入定、为此入定亦无所得。
　　“是菩萨摩诃萨于一切法无所得故，速能圆满无相静虑波罗蜜多，由此静虑波罗蜜多超诸声闻及独觉地。”
　　具寿善现白言：“世尊，是菩萨摩诃萨云何圆满无相静虑波罗蜜多，超诸声闻及独觉地？”
　　佛告善现：“是菩萨摩诃萨善学内空乃至无性自性空故，便能圆满无相静虑波罗蜜多，超诸声闻及独觉地。是菩萨摩诃萨住诸空中，于一切法都无所得，不见有法离诸空者。是菩萨摩诃萨安住此中，不得预流果乃至不得独觉菩提，亦复不得诸菩萨行及佛无上正等菩提，如是诸空亦皆空故。是菩萨摩诃萨由住此空，超诸声闻、独觉等地，证入菩萨正性离生。”
　　具寿善现复白佛言：“诸菩萨摩诃萨以何为生？以何为离生？”
　　佛告善现：“诸菩萨摩诃萨以一切有所得为生，以一切无所得为离生。”
　　具寿善现白言：“世尊，诸菩萨摩诃萨以何为有所得？以何为无所得？”
　　佛告善现：“诸菩萨摩诃萨以一切法为有所得，谓菩萨摩诃萨以色、受、想、行、识为有所得，以眼处乃至意处为有所得，以色处乃至法处为有所得，以眼界乃至意界为有所得，以色界乃至法界为有所得，以眼识界乃至意识界为有所得，以眼触乃至意触为有所得，以眼触为缘所生诸受乃至意触为缘所生诸受为有所得，以地界乃至识界为有所得，以因缘乃至增上缘为有所得，以无明乃至老死为有所得，以布施波罗蜜多乃至般若波罗蜜多为有所得，以内空乃至无性自性空为有所得，以真如乃至不思议界为有所得，以苦、集、灭、道圣谛为有所得，以四念住乃至八圣道支为有所得，以空、无相、无愿解脱门为有所得，以四静虑、四无量、四无色定为有所得，以八解脱乃至十遍处为有所得，以净观地乃至如来地为有所得，以极喜地乃至法云地为有所得，以一切陀罗尼门、三摩地门为有所得，以五眼、六神通为有所得，以如来十力乃至十八佛不共法为有所得，以三十二大士相、八十随好为有所得，以无忘失法、恒住舍性为有所得，以一切智、道相智、一切相智为有所得，以预流果乃至独觉菩提为有所得，以一切菩萨摩诃萨行为有所得，以诸佛无上正等菩提为有所得，以一切智智为有所得。善现，诸菩萨摩诃萨以如是等种种法门为有所得，即有所得说名为生。
