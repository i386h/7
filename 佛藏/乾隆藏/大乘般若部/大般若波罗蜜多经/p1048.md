<!-- { "loadSidebar": true } -->
　　尔时，佛告天帝释言：“如是，如是，如汝所说。憍尸迦，过去、未来、现在诸佛，皆依般若波罗蜜多，已证当证现证无上正等菩提；过去、未来、现在诸佛声闻弟子，皆依般若波罗蜜多，已得当得现得预流、一来、不还、阿罗汉果；过去、未来、现在独觉，皆依般若波罗蜜多，已、当、现证独觉菩提。何以故？憍尸迦，如是般若波罗蜜多秘密藏中，广说三乘相应法故。然此所说，以无所得为方便故，无性无相为方便故，无生无灭为方便故，无染无净为方便故，无造无作为方便故，无入无出为方便故，无增无减为方便故，无取无舍为方便故。如是所说皆由世俗，非胜义故。所以者何？如是般若波罗蜜多，非此岸、非彼岸，非陆地、非中流，非高、非下，非平等、非不平等，非有相、非无相，非世间、非出世间，非有漏、非无漏，非有为、非无为，非善、非非善，非有记、非无记，非过去、非未来、非现在。憍尸迦，如是般若波罗蜜多，不与佛法，不与菩萨摩诃萨法，不与独觉法，不与声闻法，亦不弃异生法。”
　　时，天帝释复白佛言：“世尊，如是般若波罗蜜多，是大波罗蜜多，是无上波罗蜜多，是无等等波罗蜜多。诸菩萨摩诃萨修行如是波罗蜜多时，虽知一切有情心行境界差别，而不得我，不得有情，乃至不得知者、见者，不得色乃至识，不得眼乃至意，不得色乃至法，不得眼识乃至意识，不得眼触乃至意触，不得眼触为缘所生诸受乃至意触为缘所生诸受，不得布施波罗蜜多乃至般若波罗蜜多，不得内空乃至无性自性空，不得四念住广说乃至十八佛不共法，不得菩提，不得涅槃，不得诸佛及诸佛法。何以故？世尊，非此般若波罗蜜多，于一切法依有所得而出现故。所以者何？甚深般若波罗蜜多都无自性，亦无所有，亦不可得，能得、所得及二依处，性相皆空不可得故。”
　　尔时，佛告天帝释言：“如是，如是，如汝所说。憍尸迦，诸菩萨摩诃萨长夜修学甚深般若波罗蜜多，尚不得菩提，况得菩萨法？”
　　尔时，天帝释白佛言：“世尊，诸菩萨摩诃萨为但行般若波罗蜜多，亦行余五波罗蜜多耶？”
　　佛言：“憍尸迦，诸菩萨摩诃萨以无所得而为方便，具行六种波罗蜜多，谓诸菩萨摩诃萨修行布施波罗蜜多时，不得布施波罗蜜多，不得施者及能受者；修行净戒波罗蜜多时，不得净戒波罗蜜多，不得持戒及犯戒者；乃至修行般若波罗蜜多时，不得般若波罗蜜多，不得具妙慧及具恶慧者。
　　“复次，憍尸迦，诸菩萨摩诃萨甚深般若波罗蜜多为尊为导，修行一切波罗蜜多令速圆满。是菩萨摩诃萨行布施时，甚深般若波罗蜜多为尊为导，所修布施波罗蜜多无所执著速得圆满，乃至行般若时，甚深般若波罗蜜多为尊为导，所修般若波罗蜜多无所执著速得圆满。
　　“复次，憍尸迦，是菩萨摩诃萨于一切法，以无所得而为方便，修行般若波罗蜜多故无执著，令所修行速得圆满；谓于色无所得为方便，乃至于一切相智无所得为方便。憍尸迦，如赡部洲所有诸树枝条、茎干、花叶、果实，虽有种种形色不同，而其荫影都无差别。如是前五波罗蜜多虽各有异，而由般若波罗蜜多摄受回向一切相智，以无所得为方便故，诸差别相都不可得。”
　　时，天帝释复白佛言：“世尊，如是般若波罗蜜多，成就广大殊胜功德，成就一切殊胜功德，成就圆满殊胜功德，成就无量殊胜功德，成就无数殊胜功德，成就无边殊胜功德，成就无等殊胜功德。世尊，若善男子、善女人等书持如是甚深般若波罗蜜多，众宝严饰，以无量种上妙供具供养恭敬、尊重赞叹，依此经说如理思惟。有善男子、善女人等书写如是甚深般若波罗蜜多，施他、受持、广令流布。此二福聚，何者为多？”
　　佛言：“憍尸迦，我还问汝，当随意答。若善男子、善女人等从他请得佛设利罗，盛以宝函置高胜处，复持无量上妙花鬘乃至灯明供养恭敬、尊重赞叹。有善男子、善女人等从他请得佛设利罗，分施与他如芥子许，令彼敬受如法安置，复以种种上妙花鬘乃至灯明供养恭敬、尊重赞叹。于意云何？此二福聚，何者为胜？”
　　天帝释言：“如我解佛所说义者，此二福聚，后者为胜。何以故？以诸如来、应、正等觉观有情类，应于诸佛设利罗所供养恭敬而得度者，将涅槃时以金刚喻三摩地力，碎金刚身令如芥子，复以深广大悲神力，加持如是佛设利罗，令于如来般涅槃后，有得一粒如芥子量供养恭敬获福无边，于天、人中受多富乐，乃至最后得尽苦际，故施他者其福为胜。”
　　尔时，佛赞天帝释言：“善哉！善哉！如汝所说。憍尸迦，于此般若波罗蜜多亦复如是，若自受持、施他流布，此二福聚，后者为多。何以故？由施他者能令无量无边有情得法喜故。
　　“复次，憍尸迦，若有于此甚深般若波罗蜜多所说义趣，如实为他分别解说令得正解，所获福聚复胜施他流布功德多百千倍。
　　“憍尸迦，敬此法师当如敬佛，亦如似佛尊重大智同梵行者。何以故？憍尸迦，当知般若波罗蜜多即是诸佛，当知诸佛即是般若波罗蜜多；当知般若波罗蜜多不异诸佛，当知诸佛不异般若波罗蜜多。所以者何？三世诸佛皆依般若波罗蜜多精勤修学，证得无上正等菩提；若诸声闻、独觉种性修梵行者，亦依般若波罗蜜多精勤修学，得声闻果、独觉菩提、菩萨种性补特伽罗亦依般若波罗蜜多精勤修学，超诸声闻及独觉地，证入菩萨正性离生，渐次修行诸菩萨行，得住菩萨不退转地。以是故，憍尸迦，若善男子、善女人等欲得现前供养恭敬、尊重赞叹诸佛世尊，当知如是甚深般若波罗蜜多，供养恭敬、尊重赞叹。
　　“憍尸迦，我观是义，初成佛时作是思惟：‘我依谁住？谁堪受我供养恭敬？’作是念时，都不见有诸天魔、梵、及余世间人非人等与我等者，况当有胜？复自思惟：‘我依此法已证无上正等菩提，此法甚深微妙寂静，我当还依此法而住，供养恭敬所谓般若波罗蜜多。’
　　“憍尸迦，我已成佛，尚依般若波罗蜜多供养恭敬，况善男子、善女人等欲求无上正等菩提，而不依此甚深般若波罗蜜多精勤修学，供养恭敬、尊重赞叹？何以故？憍尸迦，甚深般若波罗蜜多能生菩萨摩诃萨众，从此菩萨摩诃萨众生诸如来、应、正等觉，依诸如来、应、正等觉，声闻、独觉而得生故。以是故，憍尸迦，若菩萨乘、若独觉乘、若声闻乘诸善男子、善女人等皆于般若波罗蜜多应勤修学，以无量种上妙花鬘乃至灯明供养恭敬、尊重赞叹。”




大般若波罗蜜多经卷第四百三十一第二分经文品第三十六之一
　　尔时，佛告天帝释言：“憍尸迦，若善男子、善女人等教赡部洲诸有情类，皆令安住十善业道。于意云何？是善男子、善女人等由此因缘得福多不？”
　　天帝释言：“甚多，世尊！甚多，善逝！”
　　佛言：“憍尸迦，若善男子、善女人等书写如是甚深般若波罗蜜多施他读诵，若转书写、广令流布，是善男子、善女人等所获福聚甚多于前。何以故？憍尸迦，如是般若波罗蜜多秘密藏中，广说一切无漏之法，诸善男子、善女人等于中已学今学当学。或有已入今入当入声闻乘法正性离生，渐次乃至已正当得阿罗汉果；或有已入今入当入独觉乘法正性离生，渐次乃至已正当证独觉菩提；或有已入今入当入菩萨乘法正性离生，渐次修行诸菩萨行，已证今证当证无上正等菩提。
　　“憍尸迦，云何名为无漏之法？谓四念住乃至八圣道支、四圣谛智、三解脱门、内空乃至无性自性空、如来十力、四无所畏、四无碍解、大慈、大悲、大喜、大舍、十八佛不共法及余无量无边佛法，皆是此中所说一切无漏之法。
　　“憍尸迦，若善男子、善女人等教一有情住预流果，所获福聚犹胜教化一赡部洲诸有情类皆令安住十善业道。何以故？憍尸迦，诸有安住十善业道不免地狱、傍生、鬼趣，若有安住预流果者便得永脱三恶趣故，况教令住一来、不还、阿罗汉果、独觉菩提所获福聚而不胜彼？憍尸迦，若善男子、善女人等教赡部洲诸有情类皆住预流、一来、不还、阿罗汉果、独觉菩提，不如有人教一有情令趣无上正等菩提。何以故？憍尸迦，若教有情令趣无上正等菩提，则令世间佛眼不断。所以者何？由有菩萨摩诃萨故，便有预流、一来、不还、阿罗汉果、独觉菩提；由有菩萨摩诃萨故，便有如来、应、正等觉转妙法轮度无量众。诸菩萨摩诃萨皆依般若波罗蜜多而得成就。以是故，憍尸迦，若善男子、善女人等书写如是甚深般若波罗蜜多施他读诵，若转书写、广令流布，所获福聚胜前福聚无量无边。何以故？憍尸迦，如是般若波罗蜜多秘密藏中，广说一切世、出世间胜妙善法，依此善法，世间便有刹帝利大族、婆罗门大族、长者大族、居士大族、四大王众天乃至非想非非想处天，亦有四念住广说乃至一切相智施设可得，亦有预流、一来、不还、阿罗汉、独觉、菩萨摩诃萨、诸佛世尊施设可得。
　　“复次，憍尸迦，置赡部洲诸有情类，若善男子、善女人等教四大洲诸有情类皆令安住十善业道。于意云何？是善男子、善女人等由此因缘得福多不？”
　　天帝释言：“甚多，世尊！甚多，善逝！”
　　佛言：“憍尸迦，若善男子、善女人等书写如是甚深般若波罗蜜多施他读诵，若转书写、广令流布，是善男子、善女人等所获福聚甚多于前，余如上说。
　　“复次，憍尸迦，置四大洲诸有情类，若善男子、善女人等教小千界诸有情类皆令安住十善业道。于意云何？是善男子、善女人等由此因缘得福多不？”
　　天帝释言：“甚多，世尊！甚多，善逝！”
　　佛言：“憍尸迦，若善男子、善女人等书写如是甚深般若波罗蜜多施他读诵，若转书写、广令流布，是善男子、善女人等所获福聚甚多于前，余如上说。
　　“复次，憍尸迦，置小千界诸有情类，若善男子、善女人等教中千界诸有情类皆令安住十善业道。于意云何？是善男子、善女人等由此因缘得福多不？”
　　天帝释言：“甚多，世尊！甚多，善逝！”
　　佛言：“憍尸迦，若善男子、善女人等书写如是甚深般若波罗蜜多施他读诵，若转书写、广令流布，是善男子、善女人等所获福聚甚多于前，余如上说。
　　“复次，憍尸迦，置中千界诸有情类，若善男子、善女人等教化三千大千世界诸有情类皆令安住十善业道。于意云何？是善男子、善女人等由此因缘得福多不？”
　　天帝释言：“甚多，世尊！甚多，善逝！”
