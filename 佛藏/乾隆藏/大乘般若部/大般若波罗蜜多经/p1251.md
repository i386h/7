<!-- { "loadSidebar": true } -->
　　尔时，佛告舍利子言：“今此众中六千菩萨，已于过去五百佛所亲近供养、正信出家、勤修梵行，虽行布施、净戒、安忍、精进、静虑，而不摄受甚深般若波罗蜜多方便善巧，起别异想，行别异行。修布施时作如是念：‘此是布施，此是施物，此是受者，我能行施。’修净戒时作如是念：‘此是净戒，此是罪业，此所护境，我能持戒。’修安忍时作如是念：‘此是安忍，此是忍障，此所忍境，我能安忍。’修精进时作如是念：‘此是精进，此是懈怠，此是所为，我能精进。’修静虑时，作如是念：‘此是静虑，此是散动，此是所为，我能修定。’彼不摄受甚深般若波罗蜜多方便善巧，依别异想而行布施、净戒、安忍、精进、静虑别异之行；由别异想、别异行故，不得菩萨无别异想及失菩萨无别异行；由此因缘，不得入菩萨正性离生位；由不得入菩萨正性离生位故，得预流果渐次乃至阿罗汉果。是故，舍利子，若菩萨摩诃萨虽有菩萨摩诃萨道，及有空、无相、无愿解脱门，而不摄受甚深般若波罗蜜多方便善巧，便证实际堕于声闻或独觉地。”
　　时，舍利子复白佛言：“何因缘故，有诸菩萨修空、无相、无愿之法，由不摄受甚深般若波罗蜜多方便善巧，便证实际堕于声闻或独觉地；有诸菩萨修空、无相、无愿之法，复由摄受甚深般若波罗蜜多方便善巧，得入菩萨正性离生，渐次修行诸菩萨行，当证无上正等菩提？”
　　尔时，世尊告舍利子：“若诸菩萨远离一切智智心，不以大悲为上首，修空、无相、无愿之法，由不摄受甚深般若波罗蜜多方便善巧，便证实际堕于声闻或独觉地；若诸菩萨不离一切智智心，复以大悲为上首，修空、无相、无愿之法，复由摄受甚深般若波罗蜜多方便善巧，能入菩萨正性离生，渐次修行诸菩萨行，当得无上正等菩提。
　　“舍利子，譬如有鸟，其身广大百踰缮那，或复二百乃至五百踰缮那量而无有翅。是鸟或从三十三天，投身而下趣赡部洲，于其中路复作是念：‘我欲还上三十三天。’于汝意云何？是鸟能还三十三天不？”
　　舍利子言：“不也，世尊。不也，善逝。”
　　佛告舍利子：“是鸟中路或作是愿：‘至赡部洲当令我身无损无恼。’于意云何？是鸟所愿可得遂不？”
　　舍利子言：“不也，世尊。不也，善逝。是鸟至此赡部洲时，其身决定有损有恼，或致命终或近死苦。所以者何？是鸟身大，从远而堕，无有翅故。”
　　佛告舍利子：“如是，如是，如汝所说。舍利子，有诸菩萨亦复如是，虽经无量无数大劫，勤修布施、净戒、安忍、精进、静虑，亦修空、无相、无愿解脱门，而不摄受甚深般若波罗蜜多方便善巧，便证实际堕于声闻或独觉地。所以者何？是诸菩萨远离一切智智心，不以大悲为上首，虽经无量无数大劫，勤修布施、净戒、安忍、精进、静虑，亦修空、无相、无愿解脱门，而不摄受甚深般若波罗蜜多方便善巧，遂堕声闻或独觉地。是诸菩萨虽念过去、未来、现在诸佛世尊戒蕴、定蕴、慧蕴、解脱蕴、解脱知见蕴，供养恭敬、随顺修行，而于其中执取相故，不能正解诸佛世尊戒蕴、定蕴、慧蕴、解脱蕴、解脱知见蕴真实功德。是诸菩萨不能正解佛功德故，虽闻菩萨摩诃萨道及空、无相、无愿法声，而依此声执取其相，执取相已回向无上正等菩提。此诸菩萨如是回向，不得无上正等菩提，堕于声闻或独觉地。何以故？舍利子，是诸菩萨由不摄受甚深般若波罗蜜多方便善巧，虽持种种所修善根回向无上正等菩提，而堕声闻或独觉地。
　　“复次，舍利子，有诸菩萨从初发心，不离一切智智心，恒以大悲为上首，勤修布施、净戒、安忍、精进、静虑，亦常摄受甚深般若波罗蜜多方便善巧，虽念过去、未来、现在诸佛世尊戒蕴、定蕴、慧蕴、解脱蕴、解脱知见蕴而不取相，虽修空、无相、无愿解脱门亦不取相，虽念自他种种功德，与诸有情平等共有回向无上正等菩提亦不取相。
　　“舍利子当知，是菩萨摩诃萨直趣无上正等菩提，不堕声闻及独觉地。所以者何？是菩萨摩诃萨从初发心乃至究竟，不离一切智智心，恒以大悲为上首，虽修布施、净戒、安忍、精进、静虑而不取相，虽念过去、未来、现在诸佛世尊戒蕴、定蕴、慧蕴、解脱蕴、解脱知见蕴亦不取相，虽修菩萨摩诃萨道及空、无相、无愿之法亦不取相。
　　“舍利子，是菩萨摩诃萨有方便善巧故，以离相心修行布施乃至般若波罗蜜多，广说乃至以离相心修行一切智、道相智、一切相智，由斯定证所求无上正等菩提。”
　　时，舍利子便白佛言：“如我解佛所说义者，若菩萨摩诃萨从初发心乃至究竟，常能摄受甚深般若波罗蜜多方便善巧，是菩萨摩诃萨邻近无上正等菩提。所以者何？是菩萨摩诃萨从初发心乃至究竟，都不见有少法可得，谓若能证、若所证、若证处、若证时、若由此证都不可得，所谓若色、若受、想、行、识，广说乃至一切相智皆不可得。
　　“复次，世尊，有菩萨乘善男子等，不能摄受甚深般若波罗蜜多方便善巧，而求无上正等菩提。当知彼于所求无上正等菩提，疑惑犹豫或得不得。所以者何？是菩萨乘善男子等，不能摄受甚深般若波罗蜜多方便善巧，于所修行布施、净戒、安忍、精进、静虑、般若波罗蜜多皆取其相，广说乃至于所修行一切智、道相智、一切相智皆取其相。由此因缘，是菩萨乘善男子等，皆于无上正等菩提疑惑犹豫或得不得。
　　“是故，世尊，若菩萨摩诃萨欲得无上正等菩提，决定不应远离般若波罗蜜多方便善巧。是菩萨摩诃萨安住般若波罗蜜多方便善巧，用无所得而为方便，以无相俱行心，应修布施乃至般若波罗蜜多，广说乃至以无相俱行心，应修一切智、道相智、一切相智。若菩萨摩诃萨安住般若波罗蜜多方便善巧，用无所得而为方便，以无相俱行心，修住如是一切佛法，必获无上正等菩提。”
　　尔时，欲界、色界天子俱白佛言：“诸佛无上正等菩提，极难信解、甚难证得。所以者何？诸菩萨摩诃萨于一切法自相、共相皆应证知，方能获得所求无上正等菩提，而诸菩萨所知法相都无所有、皆不可得。”
　　尔时，佛告诸天子言：“如是，如是，如汝所说，诸佛无上正等菩提，极难信解、甚难证得。天子当知，我亦现觉一切法相，证得无上正等菩提，而都不得胜义法相，可说名为此是能证、此是所证、此是证处、此是证时，及可说为由此而证。何以故？诸天子，以一切法毕竟净故，有为、无为毕竟空故，由斯无上正等菩提，极难信解、甚难证得。”
　　具寿善现便白佛言：“如世尊说诸佛无上正等菩提，极难信解、甚难证得，如我思惟佛所说义，诸佛无上正等菩提，极易信解、甚易证得。所以者何？若能信解无法能证、无法所证、无有证处、无有证时，亦无由此而有所证，即能信解诸佛无上正等菩提。若有证知无法能证、无法所证、无有证处、无有证时，亦无由此而有所证，即能证得所求无上正等菩提。所以者何？以一切法毕竟皆空，毕竟空中都无有法可名能证、可名所证、可名证处、可名证时、可名由此而有所证。何以故？以一切法性相皆空，若增若减都无所有皆不可得。由是因缘诸菩萨摩诃萨所修布施乃至般若波罗蜜多，都无所有皆不可得，广说乃至一切智、道相智、一切相智，都无所有皆不可得。诸菩萨摩诃萨所观诸法，若有色若无色、若有见若无见、若有对若无对、若有漏若无漏、若有为若无为，都无所有皆不可得。由此因缘我思惟佛所说义趣，诸佛无上正等菩提，极易信解、甚易证得，诸菩萨摩诃萨不应于中谓难信解及难证得。所以者何？色色自性空，受、想、行、识受、想、行、识自性空，广说乃至一切智一切智自性空，道相智、一切相智道相智、一切相智自性空。若菩萨摩诃萨能于如是自性空义，深生信解无倒而证，便得无上正等菩提。由如是义，我说无上正等菩提非难信解、非难证得。”
　　时，舍利子语善现言：“由此因缘诸佛无上正等菩提，极难信解、甚难证得。所以者何？诸菩萨摩诃萨观一切法，都无自性皆如虚空。譬如虚空不作是念：‘我当信解证得无上正等菩提。’诸菩萨摩诃萨亦应如是不作是念：‘我当信解证得无上正等菩提。’所以者何？以一切法性相皆空与虚空等，诸菩萨摩诃萨要能信解诸法皆空与虚空等，无倒而证方得无上正等菩提。若菩萨摩诃萨信解诸法与虚空等，便于无上正等菩提易生信解、易证得者，则不应有殑伽沙等菩萨摩诃萨被大功德铠，发趣无上正等菩提于其中间而有退屈，故知无上正等菩提极难信解、甚难证得。”
　　时，具寿善现白舍利子言：“于意云何？色于佛无上正等菩提有退屈不？”
　　舍利子言：“不也，善现。”
　　“于意云何？受、想、行、识于佛无上正等菩提有退屈不？”
　　舍利子言：“不也，善现。”
　　“于意云何？离色有法于佛无上正等菩提有退屈不？”
　　舍利子言：“不也，善现。”
　　“于意云何？离受、想、行、识有法于佛无上正等菩提有退屈不？”
　　舍利子言：“不也，善现。”
　　“于意云何？色真如于佛无上正等菩提有退屈不？”
　　舍利子言：“不也，善现。”
　　“于意云何？受、想、行、识真如于佛无上正等菩提有退屈不？”
　　舍利子言：“不也，善现。”
　　“于意云何？离色真如有法于佛无上正等菩提有退屈不？”
　　舍利子言：“不也，善现。”
　　“于意云何？离受、想、行、识真如有法于佛无上正等菩提有退屈不？”
　　舍利子言：“不也，善现。”
　　“广说乃至，于意云何？一切智于佛无上正等菩提有退屈不？”
　　舍利子言：“不也，善现。”
　　“道相智、一切相智于佛无上正等菩提有退屈不？”
　　舍利子言：“不也，善现。”
　　“于意云何？离一切智有法于佛无上正等菩提有退屈不？”
　　舍利子言：“不也，善现。”
　　“于意云何？离道相智、一切相智有法于佛无上正等菩提有退屈不？”
　　舍利子言：“不也，善现。”
　　“于意云何？一切智真如于佛无上正等菩提有退屈不？”
　　舍利子言：“不也，善现。”
　　“于意云何？道相智、一切相智真如于佛无上正等菩提有退屈不？”
　　舍利子言：“不也，善现。”
　　“于意云何？离一切智真如有法于佛无上正等菩提有退屈不？”
　　舍利子言：“不也，善现。”
　　“于意云何？离道相智、一切相智真如有法于佛无上正等菩提有退屈不？”
