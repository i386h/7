<!-- { "loadSidebar": true } -->
　　“复次，善现，一切不退转菩萨摩诃萨入出往来心不迷谬，恒时安住正念正知，进止威仪、行住坐卧、举足下足亦复如是，诸所游履必观其地，安庠系念直视而行，运动语言常无卒暴。若菩萨摩诃萨成就如是诸行、状、相，知是不退转菩萨摩诃萨。
　　“复次，善现，一切不退转菩萨摩诃萨诸所受用卧具、衣服，皆常香洁无诸臭秽，亦无垢腻、虮虱等虫，心乐清华，身无疾病。若菩萨摩诃萨成就如是诸行、状、相，知是不退转菩萨摩诃萨。
　　“复次，善现，一切不退转菩萨摩诃萨身心清净，非如常人身中恒为八万户虫之所侵食。所以者何？是诸菩萨善根增上出过世间，所受身形内外清净，故无虫类侵食其身。如如善根渐渐增益，如是如是身心转净，由此因缘，是诸菩萨身心坚固犹若金刚，不为违缘之所侵恼。若菩萨摩诃萨成就如是诸行、状、相，知是不退转菩萨摩诃萨。”
　　具寿善现复白佛言：“如是不退转菩萨摩诃萨，云何常得身、语、意净？”
　　佛告善现：“是菩萨摩诃萨如如善根渐渐增长，如是如是身、语、意业，由善根力所除遣故，穷未来际毕竟不起，由此常得身、语、意净。复次，善现，是菩萨摩诃萨身三、语四、意三妙行常现在前故，一切时身、语、意净，由此净故，超过声闻、独觉等地，住菩萨位坚固不动，由斯常得身、语、意净。若菩萨摩诃萨成就如是诸行、状、相，知是不退转菩萨摩诃萨。
　　“复次，善现，一切不退转菩萨摩诃萨不重利养，不徇名誉，于诸饮食、衣服、卧具、房舍、资财不生耽著，虽受十二杜多功德，而于其中无所恃怙。若菩萨摩诃萨成就如是诸行、状、相，知是不退转菩萨摩诃萨。
　　“复次，善现，一切不退转菩萨摩诃萨，常修布施乃至般若波罗蜜多，毕竟不起悭贪、破戒、忿恚、懈怠、散乱、愚痴，及余种种烦恼、缠、结相应之心。若菩萨摩诃萨成就如是诸行、状、相，知是不退转菩萨摩诃萨。
　　“复次，善现，一切不退转菩萨摩诃萨所有觉慧坚固甚深，听闻正法恭敬信受，系念思惟究竟理趣，随所听受世、出世法，皆能方便会入般若波罗蜜多甚深理趣，诸所造作世间事业，亦依般若波罗蜜多会入法性，不见一事出法性者，设有不与法性相应，亦能方便会入般若波罗蜜多甚深理趣，由斯不见出法性者。若菩萨摩诃萨成就如是诸行、状、相，知是不退转菩萨摩诃萨。
　　“复次，善现，一切不退转菩萨摩诃萨，设有恶魔现前化作八大地狱，复于一一大地狱中，化作无量百千菩萨，皆被猛焰交彻烧燃，各受辛酸楚毒大苦，作是化已，语不退转诸菩萨言：‘此诸菩萨皆受无上正等菩提不退转记，故堕如是大地狱中，恒受如斯种种剧苦。汝等菩萨既受无上正等菩提不退转记，亦当堕此大地狱中受诸极苦。佛授汝等大地狱中受极苦记，非授无上正等菩提不退转记，是故汝等应疾弃舍大菩提心，可得免脱此地狱苦，当生天上或生人中，受诸妙乐。’是时，不退转菩萨摩诃萨见闻此事，其心不动亦不惊疑，但作是念：‘受不退转记菩萨摩诃萨，若堕地狱、傍生、鬼界、阿素洛中，定无是处。所以者何？诸不退转菩萨，定无不善业故，亦无善业招苦果故，诸佛必无虚诳语故，如来所说皆为利乐一切有情，大慈悲心所流出故。今见闻者，定是恶魔所作、所说、皆非实有。’若菩萨摩诃萨成就如是诸行、状、相，知是不退转菩萨摩诃萨。
　　“复次，善现，一切不退转菩萨摩诃萨，设有恶魔作沙门像，来至其所说如是言：‘汝先所闻应修布施乃至般若波罗蜜多令速圆满，乃至应证所求无上正等菩提，如是所闻皆是邪说，应疾弃舍勿谓为真。又汝先闻应于过去、未来、现在一切如来、应、正等觉及诸弟子，从初发心乃至法住，其中所有功德善根，皆生随喜一切合集，与诸有情平等共有，以无所得而为方便，回求无上正等菩提，如是所闻亦是邪说，应疾弃舍勿谓为真。若汝舍彼所闻邪法，我当教汝真净佛法，令汝修学速证无上正等菩提。汝先所闻非真佛语，是文颂者虚妄撰集，我之所说是真佛语。’善现当知，若菩萨摩诃萨闻如是语心动惊疑，当知未受不退转记，彼于无上正等菩提犹未决定，未名不退转菩萨摩诃萨。
　　“善现当知，若菩萨摩诃萨闻如是语，其心不动亦不惊疑，但随无作、无相、无生法性而住，是菩萨摩诃萨诸有所作，不信他语，不随他教而修布施乃至般若波罗蜜多，不随他教乃至趣证所求无上正等菩提，当知如是菩萨摩诃萨已于无上正等菩提得不退转。如漏尽阿罗汉诸有所为，不信他语现证法性无惑无疑，一切恶魔不能倾动，如是不退转菩萨摩诃萨，一切声闻、独觉、外道、诸恶魔等不能破坏、折伏其心，令于菩提而生退屈。是菩萨摩诃萨决定已住不退转地，所有事业皆自审思，非但信他而便起作，乃至如来、应、正等觉所有言教，尚不轻尔信受奉行，况信声闻、独觉、外道、恶魔等语而有所作？是菩萨摩诃萨诸有所作不自审思，但信他言终无是处。所以者何？是菩萨摩诃萨不见有法可信行者。何以故？是菩萨摩诃萨不见有色可信行者，不见有受、想、行、识可信行者；亦不见有色真如可信行者，不见有受、想、行、识真如可信行者；广说乃至不见有一切菩萨摩诃萨行可信行者，不见有诸佛无上正等菩提可信行者；亦不见有一切菩萨摩诃萨行真如可信行者，亦不见有诸佛无上正等菩提真如可信行者。若菩萨摩诃萨成就如是诸行、状、相，知是不退转菩萨摩诃萨。
　　“复次，善现，一切不退转菩萨摩诃萨设有恶魔作苾刍像，来至其所唱如是言：‘汝等所行是生死法，非菩萨行，非由此得所求无上正等菩提。汝等今应修尽苦道，速尽众苦得般涅槃。’是时，恶魔即为菩萨说堕生死相似道法，所谓骨想、或青瘀想、或脓烂想、或胮胀想、或虫食想、或异赤想、或慈、或悲、或喜、或舍、或初静虑、或乃至第四静虑、或空无边处、或乃至非想非非想处，告菩萨言：‘此是真道真行，汝由此道此行当得预流果、或一来果、或不还果、或阿罗汉果、或独觉菩提。汝由此道由此行故，速尽一切生老病死，何用久受生死苦为？现在苦身尚应厌舍，况更求受当来苦身？宜自审思舍先所信。’
　　“善现当知，是菩萨摩诃萨闻彼语时，其心不动亦不惊疑，但作是念：‘今此苾刍益我不少，能为我说相似道法，令我识知此道不能得预流果乃至不得独觉菩提，况当能证所求无上正等菩提？’是菩萨摩诃萨作此念已，深生欢喜复作是念：‘今此苾刍甚为益我，方便为我说障道法，令我识知障道法已，于三乘道自在修学。’
　　“善现当知，时，彼恶魔知此菩萨深心欢喜，复作是言：‘咄！善男子，汝今欲见诸菩萨摩诃萨，长时勤行无益行不？谓诸菩萨摩诃萨众经如殑伽沙数大劫，以无量种上妙饮食、衣服、卧具、医药、资财、花香等物，供养恭敬、尊重赞叹诸佛世尊。复于殑伽沙等佛所，修行布施乃至般若波罗蜜多，学住内空乃至无性自性空，学住真如乃至不思议界，学住苦、集、灭、道圣谛，修四念住乃至八圣道支，修四静虑、四无量、四无色定，修空、无相、无愿解脱门，修八解脱乃至十遍处，修诸菩萨摩诃萨地，修一切陀罗尼门、三摩地门，修五眼、六神通，修如来十力乃至十八佛不共法，修大慈、大悲、大喜、大舍，修无忘失法、恒住舍性，修顺逆观十二支缘起，成熟有情、严净佛土，修诸菩萨殊胜神通，乃至修一切智、道相智、一切相智。是诸菩萨摩诃萨众亦亲近承事如殑伽沙佛，于诸佛所请问菩萨摩诃萨道，谓作是言：“云何菩萨摩诃萨安住大乘？云何菩萨摩诃萨修行布施波罗蜜多乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行空、无相、无愿解脱门，修行八解脱乃至十遍处，修行菩萨摩诃萨地，修行一切陀罗尼门、三摩地门，修行如来十力乃至十八佛不共法，修行大慈、大悲、大喜、大舍，修行无忘失法、恒住舍性，修行十二支缘起顺逆观，成熟有情、严净佛土，修行菩萨殊胜神通，乃至修行一切智、道相智、一切相智？”殑伽沙等诸佛世尊如所请问次第为说，是诸菩萨摩诃萨众如佛教诫安住修学，经无量劫炽然精进，尚不能得所求无上正等菩提，况今汝等所修所学能得无上正等菩提？’
　　“善现当知，是菩萨摩诃萨虽闻其言而心无异，不惊不恐，无疑无惑，倍复欢喜作是念言：‘今此苾刍多益于我，方便为我说障道法，令我知此障道之法决定不能得预流果，乃至不得独觉菩提，况当能得所求无上正等菩提？’
　　“时，彼恶魔知此菩萨心不退屈，无惑无疑，即于是处化作无量苾刍形像，语菩萨言：‘此诸苾刍皆于过去勤求无上正等菩提，经无量劫修行种种难行苦行，而不能得所求无上正等菩提，今皆退住阿罗汉果，诸漏已尽至苦边际，云何汝等能得无上正等菩提？’
　　“善现当知，是菩萨摩诃萨见闻此已，即作是念：‘定是恶魔化作如此苾刍形像扰乱我心，因说障碍相似道法，定无菩萨摩诃萨众修行般若波罗蜜多至圆满位，不证无上正等菩提，退堕声闻、独觉等地。’尔时，菩萨复作是念：‘若菩萨摩诃萨修行布施乃至般若波罗蜜多至究竟位，不得无上正等菩提必无是处；广说乃至若菩萨摩诃萨修行一切智、道相智、一切相智至圆满位，不得无上正等菩提必无是处。’若菩萨摩诃萨成就如是诸行、相、状，知是不退转菩萨摩诃萨。
　　“复次，善现，一切不退转菩萨摩诃萨恒行般若波罗蜜多，常作是念：‘若菩萨摩诃萨如诸佛教精勤修学，恒不远离六波罗蜜多所摄妙行，恒不远离六波罗蜜多相应作意，恒不远离一切智智相应作意，常以方便劝诸有情，精勤修学布施、净戒、安忍、精进、静虑、般若波罗蜜多，是菩萨摩诃萨决定不退布施波罗蜜多乃至般若波罗蜜多，决定不退内空乃至无性自性空，决定不退真如乃至不思议界，决定不退四圣谛理，决定不退四念住乃至八圣道支，决定不退四静虑、四无量、四无色定，决定不退三解脱门，决定不退八解脱乃至十遍处，决定不退诸菩萨地，决定不退陀罗尼门、三摩地门，决定不退五眼、六神通，决定不退如来十力乃至十八佛不共法，决定不退大慈、大悲、大喜、大舍，决定不退无忘失法、恒住舍性，决定不退一切智、道相智、一切相智，必证无上正等菩提。’若菩萨摩诃萨成就如是诸行、状、相，知是不退转菩萨摩诃萨。
