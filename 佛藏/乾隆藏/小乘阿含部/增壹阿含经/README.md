<!-- { "loadSidebar": true } -->
增壹阿含经五十卷


小乘阿含部
增壹阿含经五十卷
符秦三藏昙摩难提译


增壹阿含经序晋沙门释道安撰
　　《四阿含》义同。《中阿含》首以明其旨，不复重序也。《增壹阿含》者，此法条贯，以数相次也，数终十，令加其一，故曰增一也。且数数皆增，以增为义也。其为法也，多录禁律，绳墨切厉，乃度世检括也。外国岩岫之士，江海之人，于《四阿含》多咏味兹焉。
　　有外国沙门昙摩难提者，兜佉勒国人也。龆乱出家，孰与广闻，诵二《阿含》，温故日新。周行诸国，无土不涉。以秦建元二十年来诣长安，外国乡人咸皆善之，武威太守赵文业求令出焉。佛念译传，昙嵩笔受。岁在甲申夏出，至来年春乃讫。为四十一卷，分为上下部。上部二十六卷，全无遗忘，下部十五卷，失其录偈也。余与法和共考正之，僧磐、僧茂助校漏失，四十日乃了。此年有阿城之役，伐鼓近郊，而正专在斯业之中，全具二《阿含》一百卷，《鞞婆沙》、《婆和须蜜》、《僧伽罗刹传》，此五大经，自法东流，出经之优者也。
　　《四阿含》，四十应真之所集也。十人撰一部，题其起尽，为录偈焉。惧法留世久，遗逸散落也。斯土前出诸经，班班有其中者。今为二《阿含》，各为新录一卷，全其故目，注其得失，使见经寻之差易也。合上下部四百七十二经，凡诸学士撰此二《阿含》，其中往往有律语，外国不通与沙弥、白衣共视也。而今已后，幸共护之，使与律同，此乃兹邦之急者也。斯谆谆之诲，幸勿藐藐听也。广见而不知护禁，乃是学士通中创也。《中本起》，康孟祥出，出《大爱道品》，乃不知是禁经比丘尼法，堪慊切直割而去之，此乃是大鄙可痛恨者也。此二经有力道士乃能见，当以著心焉。如其轻忽不以为意者，幸我同志，鸣鼓攻之可也。
增壹阿含经卷第一序品第一
　　自归能仁第七仙，演说贤圣无上轨，
　　永在生死长流河，世尊今为度黎庶。
　　尊长迦叶及圣众，贤哲阿难无量闻，
　　善逝泥曰供舍利，从拘夷国至摩竭。
　　迦叶端思行四等，此众生类坠五道，
　　正觉演道今去世，忆尊巧训怀悲泣。
　　迦叶思惟正法本，云何流布久在世？
　　最尊种种吐言教，总持怀抱不漏失。
　　谁有此力集众法，在在处处因缘本？
　　今此众中智慧士，阿难贤善无量闻。
　　即击揵椎集四部，比丘八万四千众，
　　尽得罗汉心解脱，以脱缚著处福田。
　　迦叶哀愍于世故，加忆尊恩过去报，
　　世尊授法付阿难，愿布演法长存世。
　　云何次第不失绪？三阿僧祇集法宝，
　　使后四部得闻法，已闻便得离众苦。
　　阿难便辞吾不堪，诸法甚深若干种，
　　岂敢分别如来教，佛法功德无量智！
　　今尊迦叶能堪任，世雄以法付耆旧，
　　大迦叶今为众人，如来在世请半座。
　　迦叶报言虽有是，年衰朽老多忘失，
　　汝今总持智慧业，能使法本恒在世。
　　我今有三清净眼，亦复能知他心智，
　　一切众生种种类，无有能胜尊阿难。
　　梵天下降及帝释，护世四王及诸天，
　　弥勒兜术寻来集，菩萨数亿不可计。
　　弥勒、梵、释及四王，皆悉叉手而启白：
　　一切诸法佛所印，阿难是我法之器。
　　若使不欲法存者，便为坏败如来教，
　　愿存本要为众生，得济危厄度众难！
　　释师出世寿极短，肉体虽逝法身在，
　　当令法本不断绝，阿难勿辞时说法！
　　迦叶最尊及圣众，弥勒、梵、释及四王，
　　哀请阿难时发言，使如来教不灭尽。
　　阿难仁和四等具，意转入微师子吼，
　　顾眄四部瞻虚空，悲泣挥泪不自胜！
　　便奋光明和颜色，普照众生如日初，
　　弥勒睹光及释、梵，叉十希闻无上法。
　　四部寂静专一心，欲得闻法意不乱，
　　尊长迦叶及圣众，直视睹颜目不眴。
　　时阿难说经无量，谁能备具为一聚？
　　我今当为作三分，造立十经为一偈。
　　契经一分律二分，阿毗昙经为三分，
　　过去三佛皆三分：契经、律、法为三藏。
　　契经今当分四段：先名增一、二名中，
　　三名曰长多璎珞，杂经在后为四分。
　　尊者阿难作是念：如来法身不败坏，
　　永存于世不断绝，天人得闻成道果。
　　或有一法义亦深，难持难诵不可忆，
　　我今当集一法义，一一相从不失绪，
　　亦有二法还就二，三法就三如连珠，
　　四法就四五亦然，五法次六六次七，
　　八法义广九次第，十法从十至十一，
　　如是法宝终不忘，亦恒处世久存在。
　　于大众中集此法，即时阿难升乎座，
　　弥勒称善快哉说，诸法义合宜配之。
　　更有诸法宜分部，世尊所说各各异，
　　菩萨发意趣大乘，如来说此种种别。
　　人尊说六度无极：布施、持戒、忍、精进、
　　禅、智慧力如月初，逮度无极睹诸法。
　　诸有勇猛施头目，身体血肉无所惜，
　　妻妾国财及男女，此名檀度不应弃。
　　戒度无极如金刚，不毁不犯无漏失，
　　持心护戒如坏瓶，此名戒度不应弃。
　　或有人来截手足，不起瞋恚忍力强，
　　如海含容无增减，此名忍度不应弃。
　　诸有造作善恶行，身口意三无厌足，
　　妨人诸行不至道，此名进度不应弃。
　　诸有坐禅出入息，心意坚固无乱念，
　　正使地动身不倾，此名禅度不应弃。
　　以智慧力知尘数，劫数兆载不可称，
　　书疏数业意不乱，此名智度不应弃。
　　诸法甚深论空理，难明难了不可观，
　　将来后进怀狐疑，此菩萨德不应弃。
　　阿难自陈有是念：菩萨之行愚不信，
　　除诸罗汉信解脱，尔乃有信无犹豫。
　　四部之众发道意，及诸一切众生类，
　　彼有牢信不狐疑，集此诸法为一分。
　　弥勒称善快哉说，发趣大乘意甚广，
　　或有诸法断结使，或有诸法成道果。
　　阿难说曰此云何？我见如来演此法，
　　亦有不从如来闻，此法岂非当有疑？
　　设我言见此义非，于将来众便有虚，
　　今称诸经闻如是，佛处所在城国土。
　　波罗柰国初说法，摩竭国降三迦叶，
　　释翅、拘萨、迦尸国，瞻波、句留、毗舍离。
　　天宫、龙宫、阿须伦，乾沓和等拘尸城，
　　正使不得说经处，当称原本在舍卫。
　　吾所从闻一时事，佛在舍卫及弟子，
　　祇桓精舍修善业，孤独长者所施园。
　　时佛在中告比丘：当修一法专一心，
　　思惟一法无放逸，云何一法？谓念佛，
　　法念、僧念及戒念，施念去相次天念，
　　息念、安般及身念，死念除乱谓十念。
　　此名十念更有十，次后当称尊弟子，
　　初化拘邻真佛子，最后小者名须拔。
　　以此方便了一法，二从二法三从三，
　　四五六七八九十，十一之法无不了。
　　从一增一至诸法，义丰慧广不可尽，
　　一一契经义亦深，是故名曰增壹含。
　　今寻一法难明了，难持难晓不可明，
　　比丘自称功德业，今当称之尊弟子。
　　犹如陶家所造器，随意所作无狐疑，
　　如是阿含增一法，三乘教化无差别。
　　佛经微妙极甚深，能除结使如流河，
　　然此增一最在上，能净三眼除三垢。
　　其有专心持增一，便为总持如来藏，
　　正使今身不尽结，后生便得高才智。
　　若有书写经卷者，缯彩华盖持供养，
　　此福无量不可计，以此法宝难遇故。
　　说此语时地大动，雨天香华至于膝，
　　诸天在空叹善哉！上尊所说尽顺宜。
　　契经一藏律二藏，阿毗昙经为三藏，
　　方等大乘义玄邃，及诸契经为杂藏。
　　安处佛语终不异，因缘本末皆随顺，
　　弥勒诸天皆称善，释迦文经得久存。
　　弥勒寻起手执华，欢喜持用散阿难，
　　此经真实如来说，使阿难寻道果成。
　　是时，尊者阿难及梵天将诸梵迦夷天，皆来会集；化自在天将诸营从，皆来会聚；他化自在天将诸营从，皆悉来会；兜术天王将诸天之众，皆来会聚；艳天将诸营从，悉来会聚；释提桓因将诸三十三天众，悉来集会；提头赖吒天王将乾沓和等，悉来会聚；毗留勒叉天王将诸厌鬼，悉来会聚；毗留跛叉天王将诸龙众，悉来会聚；毗沙门天王将阅叉、罗刹众，悉来会聚。
　　是时，弥勒大士告贤劫中诸菩萨等：“卿等劝励诸族姓子、族姓女，讽诵受持增一尊法，广演流布，使天、人奉行！”
　　说是语时，诸天、世人、乾沓和、阿须伦、伽留罗、摩睺勒、甄陀罗等，各各白言：“我等尽共拥护是善男子、善女子，讽诵受持增一尊法，广演流布，终不中绝！”
　　时，尊者阿难告优多罗曰：“我今以此增一阿含嘱累于汝，善讽诵读，莫令漏减！所以者何？其有轻慢此尊经者，便为堕落，为凡夫行。何以故？此，优多罗，增一阿含，出三十七道品之教，及诸法皆由此生。”
　　时，大迦叶问阿难曰：“云何，阿难，增一阿含乃能出生三十七道品之教，及诸法皆由此生？”
　　阿难报言：“如是！如是！尊者迦叶，增一阿含出生三十七品，及诸法皆由此生。且置增一阿含，一偈之中，便出生三十七品及诸法。”
　　迦叶问言：“何等偈中出生三十七品及诸法？”
　　时，尊者阿难便说此偈：
　　“诸恶莫作，诸善奉行，
　　自净其意，是诸佛教。
　　“所以然者？诸恶莫作，是诸法本，便出生一切善法；以生善法，心意清净。是故，迦叶，诸佛世尊身、口、意行，常修清净。”
　　迦叶问曰：“云何，阿难，增一阿含独出生三十七品及诸法，余四阿含亦复出生乎？”
　　阿难报言：“且置，迦叶，四阿含义，一偈之中，尽具足诸佛之教，及辟支佛、声闻之教。所以然者？诸恶莫作，戒具之禁，清白之行；诸善奉行，心意清净；自净其意，除邪颠倒；是诸佛教，去愚惑想。云何，迦叶，戒清净者，意岂不净乎？意清净者，则不颠倒；以无颠倒，愚惑想灭，诸三十七道品果便得成就。以成道果，岂非诸法乎？”
　　迦叶问曰：“云何，阿难，以此增一付授优多罗，不嘱累余比丘一切诸法乎？”
　　阿难报言：“增一阿含则是诸法，诸法则是增一阿含，一无有二。”
　　迦叶问曰：“以何等故，以此增一阿含嘱累优多罗，不嘱累余比丘乎？”
　　阿难报曰：“迦叶当知：昔者九十一劫，毗婆尸如来、至真、等正觉，出现于世。尔时，此优多罗比丘名曰伊俱优多罗，尔时彼佛以增一之法嘱累此人，使讽诵读。
