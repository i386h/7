<!-- { "loadSidebar": true } -->
　　尔时佛告诸比丘。汝等欲闻彼阿浮陀地狱寿命长短以不。比丘白言。愿为我说。我等闻已信受忆持。尔时世尊告诸比丘。二十佉利胡麻得波罗捺。满溢一车。有长寿人。足满百年取其一粒。如是胡麻一切都尽此阿浮陀地狱所得寿命犹故未尽。此二十阿浮陀抵。成一尼罗浮陀。二十尼罗浮陀抵。一呵吒吒。二十呵吒吒抵。一睺睺。二十睺睺抵。一莲华地狱。二十莲华地狱抵。一大莲华地狱。瞿迦梨比丘以谤舍利弗目连故。堕是大莲华地狱中。佛告诸比丘。被烧燋柱尚不应谤。况情识类。佛说是已。诸比丘闻佛所说。欢喜奉行。
（二○三）
　　如是我闻。一时佛在舍卫国祇树给孤独园。时有一天光色倍常。威颜晃曜遍照祇洹。来诣顶礼退坐一面。而说偈言。
　　云何轻贱他　　及不轻贱他
　　为他所轻贱　　以何为首目
　　我今问如来　　大仙为我说
　　尔时世尊。以偈答曰。
　　善知不轻贱　　不知名轻贱
　　乐法名恭敬　　慢法名不恭
　　不近善知识　　是名不敬首
　　乐行于非法　　亲友生怨嫉
　　与怨为亲友　　是为不敬首
　　如有妇女人　　履行不贞良
　　好与奸淫通　　作于无理行
　　男子违礼度　　其义亦复然
　　如是等名为　　轻贱之元首
　　斗秤欺诳人　　巧伪不均平
　　苟且怀贪利　　是名轻贱首
　　博弈相侵欺　　损丧钱财尽
　　如是等名为　　轻贱之首目
　　嗜睡着美味　　早眠而晚起
　　懈怠于事务　　而复喜嗔恚
　　如斯之等人　　亦名轻贱首
　　耳珰及镮钏　　擎盖锦屣履
　　贫穷自严饰　　是名轻贱首
　　财物既鲜少　　爱着情愈浓
　　虽生刹利种　　冀求得王位
　　如是愚痴人　　是名轻贱首
　　财宝其业大　　多眷属亲友
　　自食于美味　　不分施与他
　　受他好饮食　　及得财宝利
　　彼来至己家　　都无报答心
　　乃至不与食　　是名轻贱首
　　父母年朽迈　　衰老既至已
　　自食于甘美　　终不知供养
　　如斯之等人　　是名轻贱首
　　父母及兄弟　　亲属并姊妹
　　打骂出恶言　　是名轻贱首
　　沙门婆罗门　　中时来至家
　　不请不施食　　是名轻贱首
　　沙门婆罗门　　及贫穷乞丐
　　骂辱不施食　　是名轻贱首
　　谤佛及声闻　　出家在家人
　　为此非法事　　是名轻贱首
　　实非是罗汉　　自称是罗汉
　　天人婆罗门　　沙门中大贼
　　若为如是者　　是多轻贱首
　　如斯之等类　　为他所轻贱
　　世间可轻贱　　我悉知见之
　　宜应远舍离　　如怖畏崄道
　　天复以偈赞言。
　　我昔已曾见　　婆罗门涅槃
　　久弃舍嫌怖　　能度世间爱
　　尔时此天说此偈已。欢喜而去。
（二○四）
　　如是我闻。一时佛在舍卫国祇树给孤独园。时有一天颜容晖赫。光色甚明遍于祇洹。来诣佛所顶礼足已退坐一面。而说偈言。
　　谁名为敬顺　　谁名为陵邈
　　谁为婴愚戏　　如小儿弄土
　　尔时世尊。以偈答曰。
　　男子若敬顺　　女人必陵邈
　　男子若陵邈　　女人必敬顺
　　女人婴愚戏　　如小儿弄土
　　天复以偈赞言。
　　我昔已曾见　　婆罗门涅槃
　　久弃舍嫌怖　　能度世间爱
　　尔时此天说此偈已。欢喜还宫。
（二○五）
　　如是我闻。一时佛在舍卫国祇树给孤独园。时有一天身光晃曜。犹如电光遍照祇洹赫然甚明。来诣佛所顶礼足已退坐一面而说偈言。
　　觉观意欲来　　遮止应遮止
　　一切尽遮止　　不造生死尘
　　尔时世尊。以偈答曰。
　　觉观意欲来　　遮止应遮止
　　不应一切遮　　但遮恶觉观
　　恶恶应遮止　　遮止能遮止
　　若能如是者　　不为生死遮
　　天复以偈赞言。
　　我昔已曾见　　婆罗门涅槃
　　久弃舍嫌怖　　能度世间爱
　　尔时此天说此偈已。欢喜还宫。
（二○六）
　　如是我闻。一时佛在舍卫国祇树给孤独园。时有一天身光晃曜。遍照祇洹来诣佛所。礼佛足已退坐一面。而说偈言。
　　云何得名称　　云何得财业
　　云何得称誉　　云何得亲友
　　尔时世尊。以偈答曰。
　　持戒得名称　　布施得财宝
　　实语得称誉　　普施众皆亲
　　天复以偈赞言。
　　我昔已曾见　　婆罗门涅槃
　　久弃舍嫌怖　　能度世间爱
　　尔时此天说此偈已。欢喜还宫。
（二○七）
　　如是我闻。一时佛在舍卫国祇树给孤独园。时有一天光颜晃曜。赫然甚明遍于祇洹。来诣佛所顶礼佛足退坐一面。而说偈言。
　　云何生为人　　如见极明了
　　集诸财宝利　　多少义云何
　　尔时世尊以偈答曰。
　　先学众技能　　次集诸财宝
　　集财为四分　　一分供衣食
　　二分营作事　　一分俟匮乏
　　种田是初业　　商估是为次
　　蕃息养牛群　　羔牛并六畜
　　复有诸子息　　各为求妻妇
　　出女并姊妹　　及六畜家法
　　调和得利乐　　不和得苦恼
　　作事令终讫　　终不中休废
　　智者善思惟　　深知于得失
　　善解作不作　　财宝来趣己
　　如河归大海　　勤修于事业
　　如蜂采众华　　日日常增长
　　昼夜聚财业　　如彼蜂增长
　　财不寄老朽　　不与边远人
　　恶人作鄙业　　势力胜己者
　　终不以财宝　　与如是等人
　　与财为亲厚　　债索时忿诤
　　怪哉财义利　　失财失亲友
　　但如法聚财　　不应作非法
　　丈夫如法作　　端严极炽盛
　　既能自衣食　　又复惠施人
　　调适不失度　　命终得生天
　　天复以偈赞曰。
　　我昔已曾见　　婆罗门涅槃
　　久弃舍嫌怖　　以度世间爱
　　尔时此天说此偈已。欢喜还宫。
（二○八）
　　如是我闻。一时佛在舍卫国祇树给孤独园。尔时佛告诸比丘乃往古昔俱萨罗国。有一善弹琴人。名俱[少/兔]罗。涉路而行。时有六天女。各乘宫殿陵虚而行。天等出宫语此人言。舅可为我弹奏清琴。我当歌舞。时弹琴人睹其容貌光明异常生希有想。问言。姊妹。作何功德得生斯处。尔先为我说其先因。我当为尔弹奏清琴。天女答曰。汝今但当为我弹琴。我于歌中自说往缘。时俱[少/兔]罗于六天前即鼓琴。时第一天女。而说偈言。
　　诸能以上衣　　用施于他人
　　人中生尊胜　　处天如我今
　　身如真金聚　　光色甚凞怡
　　天女有数百　　我为最尊胜
　　施于所爱物　　其福胜如是
　　第二天女。复说偈言。
　　若以诸上味　　肴膳饮食施
　　生人为男女　　男女中最胜
　　若生于天上　　犹如我今日
　　以舍所爱故　　随意受快乐
　　汝观我宫殿　　乘空自在行
　　身如真金聚　　光颜甚殊妙
　　天女有数百　　我为最尊胜
　　施上味饮食　　获胜报如是
　　第三天女。复说偈言。
　　若以胜妙香　　布施而修福
　　生人得尊胜　　处天如我身
　　以舍所爱故　　随意受快乐
　　汝观我宫殿　　乘空自在行
　　身如真金聚　　光颜甚殊妙
　　天女有数百　　我为最尊胜
　　以施胜香故　　获报得如是
　　第四天女。复说偈言。
　　我本人中时　　孝事难舅姑
　　骂詈粗恶言　　我悉能忍受
　　是故于今者　　获得此天身
　　以能孝顺故　　随意受快乐
　　汝观我宫殿　　乘空自在行
　　身如真金聚　　光颜甚殊妙
　　天女有百数　　我为最尊胜
　　以能孝事故　　获胜报如是
　　第五天女。复说偈言。
　　我于先身时　　属人为婢使
　　奉侍于大家　　随顺不嗔戾
　　精勤不懈怠　　早起而晚卧
　　若于大家所　　得少饮食时
　　分施于沙门　　及与婆罗门
　　是故得天身　　随意受快乐
　　汝观我宫殿　　乘空自在行
　　身如真金聚　　光颜甚殊妙
　　天女数百中　　我最为尊胜
　　处贱修福田　　获胜报如是
　　第六天女。复说偈言。
　　我于先身时　　得见于比丘
　　及以比丘尼　　生大欢喜心
　　彼教我精勤　　得闻彼说法
　　一日受斋法　　是故今生天
　　随意受快乐　　汝观我宫殿
　　乘空自在行　　身如真金色
　　光颜甚殊妙　　天女数百中
　　我为最胜尊　　汝今且观我
　　以用善教故　　获胜报如是
　　时弹琴者。复说偈言。
　　我今极善行　　可乐萨罗林
　　我今见天女　　晃曜如电光
　　见闻如斯事　　还归造功德
　　尔时比丘闻佛所说。欢喜奉行。
（二○九）
　　如是我闻。一时佛在舍卫国祇树给孤独园。时有一天光色倍常。来至佛所顶礼佛足在一面坐。是天威德光明炽盛。普照祇洹悉皆大明。彼天尔时即说偈言。
　　云何起必坏　　云何遮不生
　　云何舍所畏　　云何成法乐
　　尔时世尊。以偈答曰。
　　嗔恚起时灭　　贪欲生必遮
　　弃无明无畏　　证灭最为乐
　　弃恚舍贪欲　　出于诸结使
　　不着于色名　　观诸法空林
　　欲为生死根　　欲能生诸苦
　　断欲得解脱　　诸苦亦复然
　　苦得解脱故　　苦本亦解脱
　　婴愚无智者　　放逸不观苦
　　是故没苦海　　缠缚无穷已
　　智者捡乱心　　不宜着诸欲
　　夫为放逸行　　能坏禅定乐
　　是故应摄想　　勿得着欲染
　　譬如巨富者　　守护其珍宝
　　尔时天复以偈赞言。
　　往昔已曾见　　婆罗门涅槃
　　嫌怖已弃舍　　能度世间爱
　　尔时此天说此偈已。欢喜而去。
（二一○）
　　如是我闻。一时佛在舍卫国祇树给孤独园。尔时有天光色倍常。来至佛所顶礼佛足在一面坐。是天威德光明炽盛。普照祇洹悉皆大明。彼天尔时即说偈言。
　　虽到于五尘　　不名为贪欲
　　思想生染着　　乃名为贪欲
　　欲能缚世间　　健者得解脱
　　尔时世尊。以偈答曰。
　　欲性本无常　　断灭则悟道
　　着欲生系缚　　永不得解脱
　　若以信为伴　　不信莫由起
　　名称转增长　　寿终得生天
　　若复断除欲　　不数数受有
　　不还来生死　　永入于涅槃
　　知身空无我　　观名色不坚
　　不着于名色　　从是而解脱
　　亦不见解脱　　及以非解脱
　　哀愍利群生　　广饶益一切
　　天复以偈赞言。
　　往昔已曾见　　婆罗门涅槃
　　嫌怖久舍离　　能度世间爱
　　尔时此天说此偈已。欢喜而去。
（二一一）
