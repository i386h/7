<!-- { "loadSidebar": true } -->
　　如是我闻。一时佛在舍卫国祇树给孤独园。时有一比丘。名曰长老。独止一房。赞叹独住。时诸比丘往诣佛所。顶礼佛足。在一面坐。白佛言。世尊。此长老比丘赞叹独住独行独坐。佛告比丘。汝可唤彼长老比丘。时一比丘往至其所。语长老言。世尊唤汝。长老比丘。受教敕已。来诣佛所。顶礼佛足。在一面立。佛告长老。汝实独住。赞叹独坐行法耶。长老白佛言。实尔世尊。佛复告言。汝今云何乐于独住赞叹独住。长老白佛言。世尊。我实独入聚落。独出独坐。佛复告言。更有独住。胜汝独住何等是耶。欲本干竭。来欲不起。现欲不生。是名婆罗门。无我我所。断于疑结。远离诸入。灭于烦恼。尔时世尊即说偈言。
　　一切世间　　我悉知之　　舍弃一切
　　尽诸爱结　　如此胜法　　名为独住
　　佛说是已。诸比丘闻佛所说欢喜奉行。
（一一）
　　如是我闻。一时佛在舍卫国祇树给孤独园。尔时长老僧钳从骄萨罗国。游行至舍卫国。到祇树给孤独园。尔时本二知僧钳。来至舍卫国。着衣服璎珞种种庄严。携将其子至僧钳房。时尊者僧钳露地经行。到尊者所。而语之言。我子稚小。不能自活。故来相见尊者。虽与相见。不共其语。第二第三。亦作是说。尊者僧钳虽复相对。了不顾视。亦不与语。本二即言。我来见尔。不共我语。此是尔子。尔自养活。着经行道头。弃之而去。远住遥看。尔时尊者亦复不共子语。本二复自思念。今此沙门善得解脱。能断爱结。彼仙所断。尽以获得。不满所愿。还来取儿。负还向家。尔时世尊以净天耳过于人耳。具闻僧钳本二所说。尔时世尊即说偈言。
　　见来亦不喜　　见去亦不忧
　　舍除爱欲者　　最上婆罗门
　　来时既不喜　　去时亦不忧
　　离垢清净行　　名智婆罗门
　　说是偈已。诸比丘闻佛所说。欢喜奉行。
　　善生及恶色　　提婆并象首
　　二难陀、窒师　　般阇罗少年
　　长老并僧钳
（一二）
　　如是我闻。一时佛住王舍城仙人山中。时尊者阿难处于闲静。默自思惟。世尊昔来说三种香。所谓根茎华香。一切诸香。不出此三。然三种香。顺风则闻。逆风不闻。尊者阿难思惟是已。即从坐起。往至佛所。礼佛足毕在一面立。白佛言。世尊。我于向者独处闲静。默自思惟。世尊所说。根茎华等三种之香。众香中上。然其香气。顺风则闻。逆则不闻。世尊。颇复有香逆风顺风皆能闻不。佛告阿难。如是如是。世有好香。顺逆皆闻。何者是耶。若聚落城邑。若男若女。修治不杀不盗。不淫不妄语不饮酒。若诸天及得天眼者。尽皆称叹。彼城邑聚落若男若女持五戒者。如是戒香。顺逆皆闻。尔时世尊即说偈言。
　　若栴檀沉水　　根茎及花叶
　　此香顺风闻　　逆风无闻者
　　持戒香丈夫　　芳馨遍世界
　　名闻满十方　　逆顺悉闻之
　　栴檀及沉水　　优钵罗拔师
　　如此香微劣　　不如持戒香
　　如是种种香　　所闻处不远
　　戒香闻十方　　殊胜诸天香
　　如此清净戒　　不放逸为本
　　安住无漏法　　正智得解脱
　　众魔虽欲求　　莫知其方所
　　是名安隐道　　此道最清净
　　永离于诸向　　舍弃于众趣
　　说是偈已。诸比丘闻佛所说。欢喜奉行。
（一三）
　　如是我闻。一时佛游摩竭提国。与千比丘俱。先是婆罗门耆旧有德。获阿罗汉。诸漏已尽。尽诸有结。所作已办。舍于重担。逮得己利。如来往至善住天寺祠祀林中。频婆娑罗王。闻佛到彼祠祀林间。时频婆娑罗王即将骑队。有万八千辇舆车乘万有二千。婆罗门居士数千亿万。前后围绕往诣佛所。至佛所已。舍象马车。释其容饰。往至佛所。长跪合掌。白佛言。世尊。我是摩竭提王频婆娑罗。三自称说。佛言。如是如是。摩竭提王频婆娑罗。时频婆娑罗礼佛足已。在一面坐。摩竭提国。诸婆罗门。及以长者礼佛足已。各前就坐。时此坐中。或有举手。或默然坐。尔时优楼频螺迦叶。坐于佛所。摩竭提人。咸生疑惑。而作是念。为佛是师。为优楼迦叶是师耶。尔时世尊知摩竭提人深心所念。即以偈问迦叶曰。
　　汝于优楼所　　久修事火法
　　今以何因缘　　卒得离斯业
　　优楼频螺迦叶以偈答曰。
　　我先事火时　　贪嗜于美味
　　及以五欲色　　此皆是垢秽
　　以是故弃舍　　事火祠火法
　　尔时世尊复说偈言。
　　我知汝不乐　　五欲及色味
　　汝今所信乐　　当为人天说
　　尊者优楼频螺迦叶复说偈言。
　　我先甚愚痴　　不识至真法
　　祠祀火苦行　　谓为解脱因
　　譬如生盲者　　不见解脱道
　　今遇大人龙　　示我正见法
　　今日始睹见　　无为正真迹
　　利益于一切　　调御令解脱
　　佛出现于世　　开示于真谛
　　令诸含生类　　咸得睹慧光
　　尔时世尊复说偈言。
　　汝今为善来　　所求事已得
　　汝有善思力　　能别最胜法
　　汝今应观察　　大众之深心
　　为其现神变　　使彼生敬信
　　尊者优楼频螺迦叶即时入定。起诸神通。身升虚空。坐卧经行。即于东方。行住坐卧。现四威仪。身上出水。身下出火。身下出水。身上出火。入火光三昧。出种种色光。于其东方。现其神变。南西北方。亦复如是。现神足已。在佛前住。顶礼佛足。合掌而言。大圣世尊是我之师。我于今者是佛之子。佛言。如是如是。汝从我学。是我弟子。佛复命言。还就汝坐。时摩竭提频婆娑罗王。闻佛所说。欢喜奉行。
（一四）
　　如是我闻。一时佛在王舍城迦兰陀竹林。尔时有陀骠比丘。力士之子。世尊于时敕陀骠比丘。料理僧事。陀骠比丘奉命典知。后于一时有一比丘。名弥多求。于众僧次应当受请。陀骠尔时即依僧次。遣弥多求比丘。应请诣彼值彼设供饮食粗涩。如是再三。私自惆怅。生大苦恼。向其姊妹弥多罗比丘尼说。陀骠所差因缘。每得粗涩。苦恼于我。即语弥多罗比丘尼言。姊妹。陀骠比丘三以恶食。苦恼于我。而汝今者。宁不为我设诸方便报彼怨耶。弥多罗比丘尼言。我当云何能得相佐。弥多求比丘言。为汝计者。汝往佛所言。陀骠比丘先于我所作非梵行。我当证言。实尔实尔。弥多罗比丘尼言。我当云何于净戒人而作毁谤。弥多求言。姊妹。汝若不能为我作此事者。我自今后。更复不能与汝言语。比丘尼言。汝意必尔我当从汝。弥多求比丘言。姊妹。我今先去。汝可后来。弥多比丘往至佛所。礼佛足已。在一面坐。弥多罗比丘尼复诣佛所。礼佛足已。在一面立。白佛言。世尊。云何陀骠力士子。乃于我所。作非梵行。弥多求比丘言。实尔世尊。时陀骠比丘在大众中。佛告陀骠比丘言。闻是语不。尔时陀骠比丘白佛言。世尊。佛自知我。佛告陀骠。汝今不应作如是语。若作是事汝当言忆。若不作者当言不忆。即白佛言。世尊。我实不忆有如此事。时罗睺罗白佛言。世尊。此陀骠比丘共弥多罗比丘尼。作非梵行。弥多求比丘证言我见。陀骠比丘于弥多罗比丘尼所。作非梵行。陀骠比丘欲何所道。佛告罗睺罗。若彼弥多罗比丘尼诬谤于汝言。罗睺罗今于我所作非梵行。弥多求比丘。亦复证言。我实见罗睺罗于彼弥多罗比丘尼所作非梵行。汝何所道。罗睺罗白佛言。世尊。我若被诬。唯言婆伽婆自证知我。佛告罗睺罗。汝尚知尔。况彼清净无有所犯。而当不知作如是语。佛告诸比丘。汝等可为陀骠比丘作忆念羯磨。弥多罗比丘尼以自言故。为作灭摈。尔时诸比丘受佛敕已。于弥多求比丘。苦切捡挍。语弥多求比丘言。陀骠比丘共弥多罗比丘尼。作非梵行。为何处见。为独见耶。为共人见。如是责问。弥多求比丘不能得对。方言诬谤。陀骠比丘先于僧次。差我受请。三得粗食。我今实以贪嗔痴故。而生此谤。尔时世尊出于静室。在众僧前敷座而坐。诸比丘等白佛言。世尊。已为陀骠比丘作忆念羯磨。复为祢多罗比丘尼。作灭摈竟已。为问弥多求知其虚谤。尔时世尊即说偈言。
　　若成就一切　　所谓虚妄语
　　则为弃后世　　无恶而不造
　　宁当以此身　　吞食热铁丸
　　不以破戒身　　而受净信施
　　佛说是已。诸比丘闻佛所说。欢喜奉行。
（一五）
　　如是我闻。一时佛在王舍城迦兰陀竹林。尔时陀骠比丘往诣佛所。于大众中。顶礼佛足。白佛言。世尊。我于今者欲入涅槃。唯愿世尊。听我灭度。如是三请。佛告陀骠。汝入涅槃。我不遮汝。时陀骠比丘于如来前。作十八种变。踊身虚空。即于东方。现四威仪。青黄赤白。种种色像。或现为水。或现火聚。身上出水。身下出火。身上出火。身下出水。或现大身。满虚空中。或复现小。履水如地。履地如水。南西北方。亦复如是。作是事已。即于空中。入火光三昧。火炎炽然。如大火聚。即入涅槃。无有遗烬。犹如酥油一时融尽。尔时世尊即说偈言。
　　譬如热铁　　椎打星流　　散已寻灭
　　莫知所至　　得正解脱　　亦复如是
　　已出烦恼　　诸欲淤泥　　莫能知彼
　　所趣方所
　　佛说是已。诸比丘闻佛所说。欢喜奉行。
（一六）
　　如是我闻。一时佛游化摩竭陀国桃河树林。见放牧人。称此林中有鸯掘魔罗贼。或伤害人。佛告牧人言。彼贼或能不见伤害。即便前进。复见牧人。亦作是语。佛如前答。至于再三。佛故答言。彼恶人者。或不见害。佛到林中。鸯掘魔罗遥见佛来。左手持鞘。右手拔刀。腾跃而来。彼虽奔走。如来徐步。不能得及。鸯掘魔罗极走力尽。而语佛言。住住沙门。佛语之言。我今常住汝自不住。鸯掘魔罗即说偈言。
　　沙门行不止　　自言我常住
　　我今实自住　　今言我不住
　　云何尔言住　　道我行不住
　　尔时世尊即说偈言。
　　我于诸众生　　久舍刀杖害
　　汝恼乱众生　　不舍是恶业
　　是故我言住　　汝名为不住
　　我于有形类　　舍诸毒恶害
　　汝不止恶业　　常作不善业
　　是故我言住　　汝名为不住
　　我于诸有命　　舍除众恼害
　　汝害有生命　　未除黑闇业
　　以是我言住　　汝名为不住
　　我乐于己法　　摄心不放逸
　　汝不见四部　　一切所不住
　　是名我实住　　汝名为不住
　　鸯掘魔罗复说偈。
　　我久处旷野　　未见如此人
　　婆伽婆来此　　示我以善法
　　我久修恶业　　今日悉舍离
　　我今听汝说　　顺法断诸恶
　　以刀内鞘中　　投弃于深坑
　　即便稽首礼　　归命于世尊
　　信心甚猛利　　发意求出家
　　佛起大悲心　　饶益诸世间
