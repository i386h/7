<!-- { "loadSidebar": true } -->
　　佛说是经已，娑婆世界主梵天王闻佛所说，欢喜随喜，稽首佛足，即没不现。
　　如是我闻：一时，佛在拘萨罗人间游行，住止空闲无聚落处，与比丘众夜宿其中。尔时，世尊为诸比丘说随顺阿练若法。
　　时，娑婆世界主梵天王作是念：“今者世尊在拘萨罗人间游行，住一空闲无聚落处，与诸大众止宿空野。尔时，世尊为诸大众说随顺空法，我今当往随顺赞叹！”譬如力士屈伸臂顷，于梵天没，住于佛前，稽首佛足，退坐一面，而说偈言：
　　“习近边床座，断除诸烦恼，
　　若不乐空闲，入众自摄护。
　　自调伏其心，家家行乞食，
　　摄持于诸根，专精系心念。
　　然后习空闲，阿练若床座，
　　远离诸恐怖，无畏安隐住。
　　若彼诸凶险，恶蛇众毒害，
　　黑云大暗冥，震雷曜电光，
　　离诸烦恼故，昼夜安隐住。
　　如我所闻法，乃至不究竟，
　　独一修梵行，不畏千死魔，
　　若修于觉道，不畏于万数。
　　一切须陀洹，或得斯陀含，
　　及阿那含者，其数亦无量，
　　不能定其数，恐怖于妄说。”
　　时，娑婆世界主梵天王闻佛所说，欢喜随喜已，为佛作礼，即没不现。
　　如是我闻：一时，佛住迦毗罗卫迦毗罗卫林中，与五百比丘俱，皆是阿罗汉，诸漏已尽，所作已作，离诸重担，逮得己利，尽诸有结，正智心善解脱。尔时，世尊为诸大众说涅槃相应法。
　　时，有十方世界大众威力诸天皆悉来会，供养世尊及比丘僧。复有诸梵天王住于梵世，作是念：“今日佛住迦毗罗卫国，如上广说，乃至供养世尊及诸大众，我今当往各各赞叹！”作是念已，譬如力士屈伸臂顷，从梵天没，住于佛前。
　　第一梵天即说偈言：
　　“于此大林中，大众普云集，
　　十方诸天众，皆悉来恭敬，
　　故我远来礼，最胜难伏僧！”
　　第二梵天复说偈言：
　　“是诸比丘僧，真实心精进，
　　于此大林中，摄诸根求度。”
　　第三梵天次说偈言：
　　“善方便消融，恩爱深利刺，
　　坚固不倾动，如因陀罗幢。
　　度深堑水流，清净不求欲，
　　善度之导师，诸调伏大龙！”
　　第四梵天次说偈言：
　　“归依于佛者，终不堕恶趣，
　　能断人中身，得天身受乐。”
　　各说偈已，四梵天身即没不现。
　　如是我闻：一时，佛住王舍城迦兰陀竹园。时，有娑婆世界主梵天王，日日精勤，往诣佛所，尊重供养。
　　时，娑婆世界主作是念：“今日太早而来见佛，正值世尊入火三昧，我等且当入提婆达多伴党瞿迦梨比丘房中。”作是念已，即入彼房，至房户中，以指扣户，口说是言：“瞿迦梨，瞿迦梨，于舍利弗、目揵连所起净信心，汝莫长夜得不饶益苦！”
　　瞿迦梨言：“汝是谁？”
　　梵天答言：“娑婆世界主梵天王。”
　　瞿迦梨言：“世尊不记汝得阿那含耶？”
　　梵天王言：“如是，比丘。”
　　瞿迦梨言：“汝何故来？”
　　娑婆世界主梵天王答言：“此不可治。”
　　即说偈言：
　　“于无量处所，生心欲筹量，
　　何有黠慧者，而生此妄想？
　　无量而欲量，是阴盖凡夫。”
　　时，娑婆世界主梵天王往诣佛所，稽首礼足，退坐一面，白佛言：“世尊，我常日日勤到佛所，亲觐供养，我作是念：‘今旦太早来见世尊，正值世尊入火三昧，我且当入提婆达多伴党瞿迦梨比丘房中。’即住户中，徐徐扣户，口说是言：‘瞿迦梨，瞿迦梨，当于舍利弗、目揵连贤善智慧者所起净信心，莫长夜得不饶益苦！’瞿迦梨言：‘汝是谁？’我即答言：‘是娑婆世界主梵天王。’瞿迦梨言：‘世尊不记汝得阿那含耶？’我即答言：‘如是。’瞿迦梨复言：‘汝何故来？’我作是念：‘此不可治。’即说偈言：
　　“‘于不可量处，发心欲筹量，
　　　不可量欲量，是阴盖凡夫。’”
　　佛语梵王：“如是！如是！梵王。
　　“于不可量处，而发心欲量，
　　何有智慧人，而生此妄想？
　　不可量欲量，是阴盖凡夫。”
　　佛说此经已，娑婆世界主梵天王闻佛所说，欢喜随喜，从座起，为佛作礼，即没不现。
　　如是我闻：一时，佛住王舍城迦兰陀竹园。
　　尔时，大梵天王及余别梵天善臂别梵天，日日方便，往见供养世尊。
　　时，有婆句梵天见别梵天善臂梵天，精勤方便，而问言：“汝欲何之？”
　　彼即答言：“欲见世尊，恭敬供养。”
　　时，婆句梵天即说偈言：
　　“彼有四鹄鸟，三种金色宫，
　　五百七十二，修行禅思者。
　　炽焰金色身，普照梵天宫，
　　汝且观我身，何用至彼为？”
　　尔时，善梵王、别梵王善臂别梵王复说偈言：
　　“虽有金色身，普照梵天宫，
　　其有智慧者，知色有烦恼，
　　智者不乐色，于其心解脱。”
　　时，彼善梵天、别梵天善臂别梵天往诣佛所，稽首佛足，退坐一面，白佛言：“世尊，我今方便，欲来见世尊，恭敬供养，有婆句梵天，见我方便，而问我言：‘汝今方便，欲何所之？’我即答言：‘欲往见世尊，礼事供养。’婆句梵天即说偈言：
　　“‘有四种鹄鸟，三种金色宫，
　　　五百七十二，于中而禅思。
　　　观我身金色，普照梵天宫，
　　　汝且观我身，何用至彼为？’
　　“我即说偈而答彼言：
　　“‘虽有金色身，普照梵天宫，
　　　当知真金色，是则烦恼事。
　　　智者解脱色，于色不复乐。’”
　　佛告梵天：“如是，梵天。如是，梵天。
　　“虽有真金色，普照梵天宫，
　　当知真金色，则是烦恼事，
　　智者解脱色，于色不复乐。”
　　时，彼梵天为迦吒务陀低沙比丘故，说偈言：
　　“夫士生世间，利斧在口中，
　　还自斩其身，斯由恶言故。
　　应毁者称誉，应誉而反毁，
　　恶口增其过，所生无安乐！
　　博弈酒丧财，其过失甚少，
　　恶心向善逝，是则为大过！
　　地狱有百千，名尼罗浮陀，
　　三千有六百，及五阿浮陀，
　　斯皆谤圣狱，口意恶愿故。”
　　佛说此经已，彼诸梵天闻佛所说，欢喜随喜，稽首佛足，即没不现。
　　如是我闻：一时，佛往王舍城迦兰陀竹园。
　　时，有婆句梵天住梵天上，起如是恶邪见言：“此处常、恒、非变易法，纯一出离之处。”
　　尔时，世尊知婆句梵天心念已，入于三昧，如其正受，于王舍城没，住梵天上。
　　婆句梵天遥见世尊而说偈言：
　　“梵天七十二，造作诸福乐，
　　自在而常住，生老死已过。
　　我于诸明论，修习已究竟，
　　彼诸天众等，唯谓我长存。”
　　尔时，世尊说偈答言：
　　“此则极短寿，非是长存者，
　　而婆句梵天，自谓为长寿。
　　尼罗浮多狱，其寿百千数，
　　我悉忆念知，汝自谓长存！”
　　婆句梵天复说偈言：
　　“佛世尊所见，其劫数无边，
　　生老死忧悲，皆悉已过去。
　　惟愿说知我，过去曾所更，
　　受持何戒业，而得生于此？”
　　尔时，世尊说偈答言：
　　“过去久远劫，于大旷野中，
　　有诸大众行，多贤圣梵行，
　　饥乏无资粮，汝救之令度，
　　慈救心相续，经劫而不失。
　　是则汝过去，所受持功德，
　　我悉忆念知，久近如眠觉。
　　过去有村邑，为贼所抄掠，
　　汝时悉皆救，令其得解脱。
　　是则过去世，所受持福业，
　　我忆此因缘，久近如眠觉。
　　过去有人众，乘船恒水中，
　　恶龙持彼船，欲尽害其命，
　　汝时以神力，救令得解脱。
　　是则汝过去，所受持福业，
　　我忆是因缘，久近如眠觉。”
　　婆句梵天复说偈言：
　　“决定悉知我，古今寿命事，
　　亦知余一切，是则为正觉。
　　是故所受身，金光炎普照，
　　其身住于此，光明遍世间。”
　　尔时，世尊为婆句梵天种种说法，示教照喜已，如其正受，从梵天没，还王舍城。
　　如是我闻：一时，佛住舍卫国祇树给孤独园。
　　时，有一梵天住梵天上，起如是邪见言：“此处常、恒、不变易，纯一出离，未曾见有来至此处，况复有过此上者？”
　　尔时，世尊知彼梵天心之所念，即入三昧，如其正受，于舍卫国没，现梵天宫，当彼梵天顶上，于虚空中结跏趺坐，正身系念。
　　尔时，尊者阿若俱邻作是念：“今日世尊为在何所？”即以天眼净过人间眼，观见世尊在梵天上；见已，即入三昧，如其正受，于舍卫国没，现彼梵世，在于东方，西面向佛，结跏趺坐，端身系念，在佛座下，梵天座上。
　　尔时，尊者摩诃迦叶作是念：“今日世尊为在何所？”即以天眼净过于人眼，见世尊在梵天上；见已，即入三昧，如其正受，于舍卫国没，现梵天上，在于南方，北面向佛，结跏趺坐，端身系念，在佛座下，梵天座上。
　　时，尊者舍利弗作是念：“世尊今者为在何所？”即以天眼净过于人眼，见世尊在梵天上；见已，即入三昧，如其正受，于舍卫国没，住梵天上，在于西方，东面向佛，结跏趺坐，端身系念，在佛座下，梵天座上。
　　尔时，尊者大目揵连即作是念：“今日世尊为在何所？”以天眼净过于人眼，遥见世尊在梵天上；见已，即入三昧，如其正受，于舍卫国没，住梵天上，在于北方，南面向佛，结跏趺坐，端身系念，在佛座下，梵天座上。
　　尔时，世尊告梵天曰：“汝今复起是见：‘从本已来，未曾见有过我上者’不？”
　　梵天白佛：“我今不敢复言：‘我未曾见有过我上者。’唯见梵天光明被障。”
　　尔时，世尊为彼梵天种种说法，示教照喜已，即入三昧，如其正受，于梵天上没，还舍卫国。
　　尊者阿若俱邻、摩诃迦叶、舍利弗为彼梵天种种说法，示教照喜已，即入三昧，如其正受，于梵天没，还舍卫国，唯尊者大目揵连仍于彼住。
　　时，彼梵天问尊者大目揵连：“世尊诸余弟子悉有如是大德大力不？”
　　时，尊者大目揵连即说偈言：
　　“大德具三明，通达观他心，
　　漏尽诸罗汉，其数无有量！”
　　时，尊者大目揵连为彼梵天种种说法，示教照喜已，即入三昧，如其正受，于梵天没，还舍卫国。
　　如是我闻：一时，佛住俱尸那竭国力士生地坚固双树林。
　　尔时，世尊临般涅槃，告尊者阿难：“汝于坚固双树间敷绳床，北首，如来今日中夜于无余涅槃而般涅槃。”
