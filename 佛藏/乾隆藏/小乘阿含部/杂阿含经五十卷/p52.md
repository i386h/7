<!-- { "loadSidebar": true } -->
　　尔时，世尊告诸比丘：“有光界、净界、无量空入处界、无量识入处界、无所有入处界、非想非非想入处界，有灭界。”
　　时，有异比丘从座起，整衣服，稽首礼足，合掌白佛言：“世尊，彼光界、净界、无量空入处界、无量识入处界、无所有入处界、非想非非想入处界、灭界。如此诸界，何因缘可知？”
　　佛告比丘：“彼光界者，缘暗故可知；净界，缘不净故可知；无量空入处界者，缘色故可知；无量识入处界者，缘内故可知；无所有入处界者，缘所有可知；非想非非想入处界者，缘有第一故可知；灭界者，无有身可知。”
　　诸比丘白佛言：“世尊，彼光界乃至灭界，以何正受而得？”
　　佛告比丘：“彼光界、净界、无量空入处界、无量识入处界、无所有入处界，此诸界于自行正受而得；非想非非想入处界，于第一有正受而得；灭界者，于有身灭正受而得。”
　　佛说此经已，诸比丘闻佛所说，欢喜奉行。
　　如是我闻：一时，佛住舍卫国东园鹿子母讲堂。
　　尔时，世尊晡时从禅觉，于讲堂阴中敷座，于大众前坐，说优檀那句，告诸比丘：“缘界故生说，非不界；缘界故生见，非不界；缘界故生想，非不界。缘下界，我说生下说、下见、下想、下思、下欲、下愿、下士夫、下所作、下施设、下建立、下部分、下显示、下受生。如是中，如是胜界，缘胜界，我说彼生胜说、胜见、胜想、胜思、胜愿、胜士夫、胜所作、胜施设、胜建立、胜部分、胜显示、胜受生。”
　　时，有婆迦利比丘在佛后执扇扇佛，白佛言：“世尊，若于三藐三佛陀起非三藐三佛陀见，彼见亦缘界而生耶？”
　　佛告比丘：“于三藐三佛陀起非三藐三佛陀见，亦缘界而生，非不界。所以者何？凡夫界者，是无明界；如我先说，缘下界生下说、下见乃至下受生；中胜界生胜说、胜见乃至胜受生。”
　　佛说此经已，诸比丘闻佛所说，欢喜奉行。
　　如是我闻：一时，佛住舍卫国祇树给孤独园。
　　尔时，世尊告诸比丘：“有因生欲想，非无因；有因生恚想、害想，非无因。
　　“云何因生欲想？谓缘欲界也，缘欲界故，生欲想、欲欲、欲觉、欲热、欲求。愚痴凡夫起欲求已，此众生起三处邪，谓身、口、心；如是邪因缘故，现法苦住，有苦、有碍、有恼、有热，身坏命终，生恶趣中，是名因缘生欲想。
　　“云何因缘生恚想、害想？谓害界也。缘害界，生害想、害欲、害觉、害热、害求。愚痴凡夫起害求已，此众生起三处邪，谓身、口、心；起三处邪因缘已，现法苦住，有苦、有碍、有恼、有热，身坏命终，生恶趣中，是名因缘生害想。
　　“诸比丘，若诸沙门、婆罗门如是安于生，生危险想，不求舍离，不觉、不吐，彼则现法苦住，有苦、有碍、有恼、有热，身坏命终，生恶趣中。譬如城邑聚落不远有旷野，大火卒起，彼无有力能灭火者，当知彼诸野中众生悉被火害；如是诸沙门、婆罗门安于生，生危险想，身坏命终，生恶趣中。
　　“诸比丘，有因生出要想，非无因。
　　“云何有因生出要想？谓出要界。缘出要界，生出要想、出要欲、出要觉、出要热、出要求；谓彼慧者出要求时，众生三处生正，谓身、口、心；彼如是生正因缘已，现法乐住，不苦、不碍、不恼、不热，身坏命终，生善趣中，是名因缘生出要想。
　　“云何因缘生不恚、不害想？谓不害界也。不害界因缘生不害想、不害欲、不害觉、不害热、不害求，彼慧者不害求时，众生三处正，谓身、口、心；彼正因缘生已，现法乐住，不苦、不碍、不恼、不热，身坏命终，生善趣中，是名因缘生不害想。
　　“若诸沙门、婆罗门安于生，生不害想，不舍离、不觉、不吐，现法乐住，不苦、不碍、不恼、不热，身坏命终，生善趣中。譬如城邑聚落边有旷野，大火卒起，有人堪能手足灭火，当知彼诸众生依草木者，悉不被害；如是诸沙门、婆罗门安于生，生正想，不舍、不觉、不吐，现法乐住，不苦、不碍、不恼、不热，身坏命终，生善趣中。”
　　佛说此经已，诸比丘闻佛所说，欢喜奉行。
　　如是我闻：一时，佛住舍卫国祇树给孤独园。
　　时，有婆罗门来诣佛所，与世尊面相慰劳已，于一面住，白佛言：“众生非自作、非他作。”
　　佛告婆罗门：“如是论者，我不与相见。汝今自来，而言我非自作、非他作？”
　　婆罗门言：“云何，瞿昙，众生为自作、为他作耶？”
　　佛告婆罗门：“我今问汝，随意答我。婆罗门，于意云何？有众生方便界，令诸众生知作方便耶？”
　　婆罗门言：“瞿昙，有众生方便界，令诸众生知作方便也。”
　　佛告婆罗门：“若有方便界，令诸众生知有方便者，是则众生自作、是则他作。婆罗门，于意云何？有众生安住界、坚固界、出界、造作界，令彼众生知有造作耶？”
　　婆罗门白佛：“有众生安住界、坚固界、出界、造作界，令诸众生知有造作。”
　　佛告婆罗门：“若彼安住界、坚固界、出界、造作界，令诸众生知有造作者，是则众生自作、是则他作。”
　　婆罗门白佛：“有众生自作、有他作。瞿昙，世间多事，今当请辞。”
　　佛告婆罗门：“世间多事，宜知是时。”
　　时，彼婆罗门闻佛所说，欢喜随喜，从座起去。
　　如是我闻：一时，佛住拘睒弥国瞿师罗园。
　　尔时，瞿师罗长者诣尊者阿难所，礼尊者阿难足，退坐一面，白尊者阿难：“所说种种界，云何为种种界？”
　　时，尊者阿难告瞿师罗长者：“眼界异、色界异喜处，二因缘生识，三事和合生触，又喜触因缘生乐受；如是耳、鼻、舌、身、意、法，亦如是说。复次，长者，有异眼界、异色界忧处，二因缘生识，三事和合生苦触，彼苦触因缘生苦受；如是耳、鼻、舌、身、意、法，亦如是说。复次，长者，异眼界、异色界舍处，二因缘生识，三事和合生不苦不乐触，不苦不乐触因缘生不苦不乐受；如是耳、鼻、舌、身、意、法，亦如是说。”
　　尔时，瞿师罗长者闻尊者阿难所说，欢喜随喜，礼足而去。
　　如是我闻：一时，佛住拘睒弥国瞿师罗园。
　　尔时，瞿师罗长者诣尊者阿难所，稽首礼足，于一面坐，白尊者阿难：“所说种种界，云何为种种界？”
　　尊者阿难告瞿师罗长者：“有三界。云何三？谓欲界、色界、无色界。”
　　尔时，尊者阿难即说偈言：
　　“晓了于欲界，色界亦复然，
　　舍一切有余，得无余寂灭。
　　于身和合界，永尽无余证，
　　三耶三佛说，无忧离垢句。”
　　尊者阿难说是经已，瞿师罗长者欢喜随喜，作礼而去。
　　如是我闻：一时，佛住拘睒弥国瞿师罗园。
　　尔时，瞿师罗长者诣尊者阿难所，稽首礼足，退坐一面，白尊者阿难：“所说种种界，云何名为种种界？”
　　尊者阿难告瞿师罗长者：“有三界，色界、无色界、灭界，是名三界。”
　　即说偈言：
　　“若色界众生，及住无色界，
　　不识灭界者，还复受诸有。
　　若断于色界，不住无色界，
　　灭界心解脱，永离于生死。”
　　尊者阿难说是经已，瞿师罗长者欢喜随喜，作礼而去。
　　如是我闻：一时，佛住拘睒弥国瞿师罗园。
　　尔时，瞿师罗长者诣尊者阿难所，稽首礼足，退坐一面，白尊者阿难：“所说种种界，云何为种种界？”
　　尊者阿难答瞿师罗长者：“谓三种出界。云何三？谓从欲界出至色界，色界出至无色界、一切诸行一切思想灭界，是名三出界。”
　　即说偈言：
　　“知从欲界出，超逾于色界，
　　一切行寂灭，勤修正方便。
　　断除一切爱，一切行灭尽，
　　知一切有余，不复转还有。”
　　尊者阿难说是经已，瞿师罗长者欢喜随喜，作礼而去。
　　如是我闻：一时，佛住拘睒弥国瞿师罗园。
　　尔时，尊者阿难往诣上座（上座名者）所，诣已，恭敬问讯。问讯已，退坐一面，问上座（上座名者）言：“若比丘于空处、树下、闲房思惟，当以何法专精思惟？”
　　上座答言：“尊者阿难，于空处、树下、闲房思惟者，当以二法专精思惟，所谓止观。”
　　尊者阿难复问上座：“修习于止，多修习已，当何所成？修习于观，多修习已，当何所成？”
　　上座答言：“尊者阿难，修习于止，终成于观；修习观已，亦成于止。谓圣弟子止观俱修，得诸解脱界。”
　　阿难复问上座：“云何诸解脱界？”
　　上座答言：“尊者阿难，若断界、无欲界、灭界，是名诸解脱界。”
　　尊者阿难复问上座：“云何断界乃至灭界？”
　　上座答言：“尊者阿难，断一切行，是名断界；断除爱欲，是无欲界；一切行灭，是名灭界。”
　　时，尊者阿难闻上座所说，欢喜随喜，往诣五百比丘所，恭敬问讯，退坐一面，白五百比丘言：“若比丘于空处、树下、闲房思惟时，当以何法专精思惟？”
　　时，五百比丘答尊者阿难：“当以二法专精思惟，乃至灭界。”如上座所说。
　　时，尊者阿难闻五百比丘所说，欢喜随喜，往诣佛所，稽首佛足，退坐一面，白佛言：“世尊，若比丘空处、树下、闲房思惟，当以何法专精思惟？”
　　佛告阿难：“若比丘空处、树下、闲房思惟，当以二法专精思惟，乃至灭界。”如五百比丘所说。
　　时，尊者阿难白佛言：“奇哉！世尊，大师及诸弟子皆悉同法、同句、同义、同味，我今诣上座（名上座者），问如此义，亦以此义、此句、此味答我，如今世尊所说。我复诣五百比丘所，亦以此义、此句、此味而问，彼五百比丘亦以此义、此句、此味答，如今世尊所说。是故当知：师及弟子一切同法、同义、同句、同味。”
　　佛告阿难：“汝知彼上座为何如比丘？”
　　阿难白佛：“不知，世尊。”
　　佛告阿难：“上座者是阿罗汉，诸漏已尽，已舍重担，正智心善解脱，彼五百比丘亦皆如是。”
　　佛说此经已，尊者阿难闻佛所说，欢喜奉行。
　　如是我闻：一时，佛住王舍城迦兰陀竹园。
　　尔时，尊者罗睺罗诣世尊所，稽首礼足，退坐一面，白佛言：“世尊，云何知、云何见我此识身及外境界一切相，得无有我、我所见、我慢系著使？”
　　佛告罗睺罗：“谛听！善思！当为汝说。罗睺罗，若比丘于所有地界，若过去若未来若现在、若内若外、若粗若细、若好若丑、若远若近，彼一切非我、不异我、不相在如实知，水界、火界、风界、空界、识界亦复如是。
