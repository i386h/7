<!-- { "loadSidebar": true } -->
　　“尔时，阿罗汉弟子见彼弟子杀害其师，忿恨不忍，即杀三藏。尔时，诸天、世人悲哀啼泣：‘呜呼！苦哉！如来正法今便都尽！’寻即此大地六种震动，无量众生号咷啼泣，极为愁恼：‘呜呼！今日正法不复现世。’作是语已，各各离散。
　　“尔时，拘睒弥国五百优婆塞闻已，往诣寺中，举手拍头，高声大哭：‘呜呼！如来愍念世间，济诸群生，无有巨细，谁当为我说法义？今者，人天解脱不复可得，众生今日犹在暗暝，无有引导，长习诸恶，以此为欢，如诸野兽；不闻牟尼妙法，身坏命终，堕在三途，譬如流星。世人从今已后，无复念慧、寂静、三昧、十力妙法。’尔时，拘睒弥王闻诸比丘杀真人阿罗汉及三藏法师，心生悲恼，惋慨而坐。尔时，诸邪见辈诤竞打破塔庙，及害比丘，从是佛法索然顿灭！”
　　尔时，世尊语释提桓因：“四大天王，诸天、世人于我灭度之后，法尽之相，如上所说。是故汝等，今者不可不以勤力加于精进，护持正法，久令在世！”
　　尔时，诸天、世人闻佛所说，各各悲颜，以手挥泪，顶礼佛足，各自退去。
　　阿育王施半阿摩勒果因缘经
　　阿育王于如来法中得大敬信。时，王问诸比丘言：“谁于如来法中行大布施？”
　　诸比丘白王言：“给孤独长者最行大施。”
　　王复问曰：“彼施几许宝物？”
　　比丘答曰：“以亿千金。”
　　王闻已，如是思惟：‘彼长者尚能舍亿千金，我今为王，何缘复以亿千金施？当以亿百千金施。’时，王起八万四千佛塔，于彼诸塔中复施百千金。复作五岁大会，会有三百千比丘，用三百亿金供养于彼僧众中：第一分是阿罗汉，第二分是学人，第三分是真实凡夫。除私库藏，此阎浮提夫人、婇女、太子、大臣施与圣僧，四十亿金还复赎取。如是计校，用九十六亿千金。乃至王得重病时，王自知命欲终尽。
　　时，有大臣名罗陀崛多。时，王宿命是施佛土时同伴小儿。时，彼大臣罗陀崛多见王重病，命垂欲尽，稽首以偈问王：
　　“颜貌常鲜泽，百千婇女绕，
　　譬如诸莲华，蜜蜂常聚集；
　　今睹圣王颜，无有诸鲜泽。”
　　王即以偈答：
　　“我今无所忧，失财及王位，
　　此身及余亲，及诸种种宝。
　　我今所愁者，不复睹贤圣，
　　四事以供养，我今唯念此，
　　颜色有变异，心意无所宁。
　　“又复，我常所愿，欲以满亿百干金作功德，今愿不得满足，便就后世时，计校前后所施金银珍宝，唯减四亿未满。”王即办诸珍宝，送与鸡雀寺中。
　　法益之子，名三波提，为太子诸臣等，启太子言：“大王将终不久，今以此珍宝送与寺舍中，今库藏财宝已竭。诸王法以物为尊，太子今宜断之，勿使大王用尽也。”时，太子即敕典藏者，勿复出与大王用之。
　　时，大王自知索诸物不复能得，所食金器送与寺中。时，太子令断金器，给以银器；王食已，复送与寺中。又断银器，给以铜器；王亦以此送与寺中。又断铜器，给以瓦器。时，大王手中有半阿摩勒果，悲泪告诸大臣：“今谁为地主？”
　　时，诸臣启白大王：“王为地主。”
　　时，王即说偈答曰：
　　“汝等护我心，何假虚妄语？
　　我今坐王位，不复得自在。
　　阿摩勒半果，今在于我手，
　　此即是我物，于是得自由。
　　呜呼尊富贵！可厌可弃舍，
　　先领阎浮提，今一旦贫至，
　　如恒河驶流，一逝而不返；
　　富贵亦复然，逝者不复还。
　　“又复，如佛偈所说：
　　“凡盛必有衰，以衰为究竟，
　　如来神口说，真实无有异！
　　先时所教令，速疾无有礙，
　　今有所求索，无复从我教。
　　如风礙于山，如水礙于岸，
　　我今所教令，于今已永绝！
　　将从无量众，击鼓吹贝螺，
　　常作诸伎乐，受诸五欲乐，
　　婇女数百众，日夜自娱乐，
　　今者都永尽，如树无华实。
　　颜貌转枯尽，色力亦复然，
　　如华转萎悴，我今亦复尔。”
　　时，阿育王呼侍者言：“汝今忆我恩养，汝持此半阿摩勒果送鸡雀寺中，作我意，礼拜诸比丘僧足，白言：‘阿育王问讯诸大圣众：我是阿育王，领此阎浮提，阎浮提是我所有，今者顿尽，无有财宝布施众僧，于一切财而不得自在。今唯此半阿摩勒果，我得自由，此是最后布施檀波罗蜜，哀愍我故，纳受此施，令我得供养僧福。’而说偈言：
　　“半阿摩勒果，是我之所有，
　　于我得自在，今舍于大众。
　　缘心在于圣，更无济我者，
　　怜愍于我故，纳受阿摩勒！
　　为我食此施，因是福无量，
　　世世受妙乐，用之无有尽！”
　　时，彼使者受王敕已，即持此半阿摩勒果，至鸡雀寺中，至上座前，五体著地作礼，长跪合掌，向上座而说偈曰：
　　“领于阎浮提，一伞系一鼓，
　　游行无所碍，如日照于世。
　　业行报已至，在世不复久，
　　无有王威德，如日云所翳。
　　号曰阿育王，稽首礼僧足，
　　送此布施物，谓半阿摩勒。
　　愿求来世福，哀愍彼王故，
　　圣众愍彼故，受是半果施！”
　　时，彼上座告诸大众：“谁闻是语而不厌世间？我等闻是事，不可不生厌离，如佛经所说：见他衰事，应生厌离。若有识类众生者，闻是事岂得不舍世间？”而说偈曰：
　　“人王世中最，阿育孔雀姓，
　　阎浮提自在，阿摩勒为主。
　　太子及诸臣，共夺大王施，
　　送半阿摩勒，降伏吝财者，
　　使彼生厌心；愚夫不识施，
　　因果受妙乐，示送半摩勒。”
　　时，彼上座作是念言：“云何令此半阿摩勒，一切众僧得其分食？”即教令研磨，著石榴羹中，行已，众僧一切皆得周遍。时，王复问傍臣曰：“谁是阎浮提王？”
　　臣启王言：“大王是也。”
　　时，王从卧起而坐，顾望四方，合掌作礼，念诸佛德，心念口言：“我今复以此阎浮提施与三宝，随意用之。”而说偈曰：
　　“今此阎浮提，多有珍宝饰，
　　施与良福田，果报自然得。
　　以此施功德，不求天帝释，
　　梵王及人主，世界诸妙乐。
　　如是等果报，我悉不用受，
　　以是施功德，疾得成佛道！
　　为世所尊仰，成得一切智，
　　世间作善友，导师最第一！”
　　时，王以此语尽书纸上而封缄之，以齿印印之，作如是事毕，便即就尽。尔时，太子及诸臣、宫人、婇女、国界人民，兴种种供养葬送，如王之法而阇维之。
　　尔时，诸臣欲立太子绍王位。中有一大臣，名曰阿[少/兔]罗陀，语诸臣曰：“不得立太子为王。所以者何？大王阿育在时，本誓愿满十万亿金作诸功德，唯减四亿，不满十万。以是故，今舍阎浮提施与三宝，欲令满足。今是大地属于三宝，云何而立为王？”
　　时，诸臣闻已，即送四亿诸金，送与寺中，即便立法益之子为王，名三波提。次复太子，名毗梨诃波低，为绍王位。毗梨诃波低太子，名曰毗梨诃西那，次绍王位。毗梨诃西那太子，名曰沸沙须摩，次绍王位。沸沙须摩太子，名曰沸沙蜜多罗，次绍王位。时，沸沙蜜多罗问诸臣曰：“我当作何等事，令我名德久存于世？”
　　时，贤善诸臣信乐三宝者，启王言：“阿育大王是王之前种姓，彼王在世，造立八万四千如来塔，复兴种种供养，此之名德，相传至今。王欲求此名者，当造立八万四千塔，及诸供养。”
　　王言：“大王阿育有大威德，能办此事，我不能作，更思余事。”
　　中有恶臣，不信向者，启王言：“世间二种法传世不灭：一者、作善，二者、作恶。大王阿育作诸善行，王今当行恶行，打坏八万四千塔。”
　　时，王用佞臣语，即兴四兵众，往诣寺舍，坏诸塔寺。王先往鸡雀寺中，寺门前有石师子，即作师子吼！王闻之即大惊怖：‘非生兽之类，而能吼鸣？’还入城中。如是再三，欲坏彼寺。时，王呼诸比丘来，问诸比丘：“使我坏塔为善？坏僧房为善？”
　　比丘答曰：“二不应行！王其欲坏者，宁坏僧房，勿坏佛塔。”
　　时，王杀害比丘，及坏塔寺，如是渐渐至婆伽罗国，又复唱令：“若有人能得沙门释子头来者，赏之千金。”
　　尔时，彼国中有一阿罗汉，化作众多比丘头，与诸百姓，令送至于王所，令王库藏财宝竭尽。时，彼王闻阿罗汉作如是事，倍复瞋恚，欲杀彼阿罗汉。时，彼罗汉入灭尽正受，王作无量方便，杀彼圣人，终不能得；入灭尽三昧力故，不伤其体。如是渐进至佛塔门边。彼所塔中，有一鬼神，止住其中，守护佛塔，名曰牙齿。彼鬼神作是念：“我是佛弟子，受持禁戒，不杀害众生。我今不能杀害于王。”又复作念：“有一神名曰为虫，行诸恶行，凶暴勇健，求索我女，我不与之；今者为护正法故，当嫁与彼，令其守护佛法。”即呼彼神语言：“我今嫁女与汝，然共立约誓：汝要当降伏此王，勿使兴诸恶行，坏灭正法。”
　　时，王所有一大鬼神，名曰乌茶，威德具足，故彼神不奈王何。时，牙齿神作方便：“今日王威势自然由此鬼神，我今诱诳共作亲厚。”如是与彼神作知识，极作知识已，即将此神至于南方大海中。时彼虫神排挡大山，推迮王上，及四兵众，无不死尽。众人唱言：“快哉！快哉！”是世人相传，名为“快哉”。彼王终亡，孔雀苗裔于此永终，是故世间富乐不足为贪。阿育大王有智之人，觉世无常，身命难保，五家财物亦如幻化；觉了彼法，勤行精进，作诸功德，乃至临终，系心三宝，念念不绝，无所吝惜，惟愿尽成阿耨多罗三藐三菩提。
杂阿含经卷第二十六
　　如是我闻：一时，佛住舍卫国祇树给孤独园。
　　尔时，世尊告诸比丘：“有三根，未知当知根、知根、具知根。”
　　尔时，世尊即说偈言：
　　“觉知学地时，随顺直道进，
　　精进勤方便，善自护其心。
　　如自知生尽，无碍道已知，
　　以知解脱已，最后得具知。
　　不动意解脱，一切有能尽，
　　诸根悉具足，乐于根寂静，
　　持于最后身，降伏众魔怨。”
　　佛说此经已，诸比丘闻佛所说，欢喜奉行。
　　如是我闻：一时，佛在舍卫国祇树给孤独园。
　　尔时，世尊告诸比丘：“有五根。何谓为五？谓信根、精进根、念根、定根、慧根。”
　　佛说止经已，诸比丘闻佛所说，欢喜奉行。
　　如是我闻：一时，佛住舍卫国祇树给孤独园。
