<!-- { "loadSidebar": true } -->
　　“缘生老死者，若有问言：‘彼谁老死？老死属谁？’彼则答言：‘我即老死，今老死属我，老死是我。’所言：‘命即是身。’或言：‘命异身异。’此则一义，而说有种种。若见言：‘命即是身。’彼梵行者所无有。若复见言：‘命异身异。’梵行者所无有。于此二边，心所不随，正向中道。贤圣出世，如实不颠倒正见，谓缘生老死，如是生、有、取、爱、受、触、六入处、名色、识、行，缘无明故有行。若复问言：‘谁是行？行属谁？’彼则答言：‘行则是我，行是我所。’彼如是：‘命即是身。’或言：‘命异身异。’彼见命即是身者，梵行者无有；或言‘命异身异’者，梵行者亦无有。离此二边，正向中道。贤圣出世，如实不颠倒正见所知，所谓缘无明行。
　　“诸比丘，若无明离欲而生明，彼谁老死、老死属谁者，老死则断，则知断其根本，如截多罗树头，于未来世成不生法。若比丘无明离欲而生明，彼谁生、生属谁，乃至谁是行、行属谁者，行则断，则知断其根本，如截多罗树头，于未来世成不生法。若比丘无明离欲而生明，彼无明灭则行灭，乃至纯大苦聚灭，是名大空法经。”
　　佛说此经已，诸比丘闻佛所说，欢喜奉行。
　　如是我闻：一时，佛住拘留搜调牛聚落。
　　尔时，世尊告诸比丘：“我今当说缘起法法说、义说。谛听！善思！当为汝说。
　　“云何缘起法法说？谓此有故彼有，此起故彼起，谓缘无明行，乃至纯大苦聚集，是名缘起法法说。
　　“云何义说？谓缘无明行者。彼云何无明？若不知前际、不知后际、不知前后际，不知于内、不知于外、不知内外，不知业、不知报、不知业报，不知佛、不知法、不知僧，不知苦、不知集、不知灭、不知道，不知因、不知因所起法，不知善不善、有罪无罪、习不习，若劣、若胜、染污、清净，分别缘起，皆悉不知；于六触入处，不如实觉知；于彼彼不知、不见、无无间等、痴暗、无明、大冥，是名无明。
　　“缘无明行者，云何为行？行有三种——身行、口行、意行。缘行识者，云何为识？谓六识身——眼识身、耳识身、鼻识身、舌识身、身识身、意识身。缘识名色者，云何名？谓四无色阴——受阴、想所、行阴、识阴。云何色？谓四大、四大所造色，是名为色，此色及前所说名是为名色。缘名色六入处者，云何为六入处？谓六内入处——眼入处、耳入处、鼻入处、舌入处、身入处、意入处。缘六入处触者，云何为触？谓六触身——眼触身、耳触身、鼻触身、舌触身、身触身、意触身。缘触受者，云何为受？谓三受——苦受、乐受、不苦不乐受。缘受爱者，彼云何为爱？谓三爱——欲爱、色爱、无色爱。缘爱取者，云何为取？四取——欲取、见取、戒取、我取。缘取有者，云何为有？三有——欲有、色有、无色有。缘有生者，云何为生？若彼彼众生，彼彼身种类生，超越和合出生，得阴、得界、得入处、得命根，是名为生。缘生老死者，云何为老？若发白露顶，皮缓根熟，支弱背偻，垂头呻吟，短气前输，拄杖而行，身体黧黑，四体班驳，暗钝垂熟，造行艰难羸劣，是名为老。云何为死？彼彼众生，彼彼种类没、迁移、身坏、寿尽、火离、命灭，舍阴时到，是名为死。此死及前说老，是名老死，是名缘起义说。”
　　佛说此经已，诸比丘闻佛所说，欢喜奉行。
　　如是我闻：一时，佛住拘留搜调牛聚落。
　　时，有异比丘来诣佛所，稽首礼足，退坐一面，白佛言：“世尊，谓缘起法为世尊作？为余人作耶？”
　　佛告比丘：“缘起法者，非我所作，亦非余人作。然彼如来出世及未出世，法界常住，彼如来自觉此法，成等正觉，为诸众生分别演说，闻发显示。所谓此有故彼有，此起故彼起，谓缘无明行，乃至纯大苦聚集；无明灭故行灭，乃至纯大苦聚灭。”
　　佛说此经已，时彼比丘闻佛所说，欢喜奉行。
　　如是我闻：一时，佛住拘留搜调牛聚落。
　　时，有异婆罗门来诣佛所，与世尊面相庆慰，庆慰已，退坐一面，白佛言：“云何，瞿昙，为自作自觉耶？”
　　佛告婆罗门：“我说此是无记，自作自觉，此是无记。”
　　“云何，瞿昙，他作他觉耶？”
　　佛告婆罗门：“他作他觉，此是无记。”
　　婆罗门白佛：“云何，我问自作自觉，说言无记；他作他觉，说言无记，此义云何？”
　　佛告婆罗门：“自作自觉则堕常见，他作他觉则堕断见，义说、法说，离此二边，处于中道而说法，所谓此有故彼有，此起故彼起，缘无明行，乃至纯大苦聚集；无明灭则行灭，乃至纯大苦聚灭。”
　　佛说此经已，彼婆罗门欢喜随喜，从座起去。
　　如是我闻：一时，佛住那梨聚落深林中待宾舍。
　　尔时，尊者[跳-兆+散]陀迦旃延诣佛所，稽首佛足，退住一面，白佛言：“世尊，如世尊说正见。云何正见？云何世尊施设正见？”
　　佛告[跳-兆+散]陀迦旃延：“世间有二种依，若有、若无，为取所触；取所触故，或依有、或依无。若无此取者，心境系著使不取、不住、不计我苦生而生，苦灭而灭，于彼不疑、不惑，不由于他而自知，是名正见，是名如来所施设正见。所以者何？世间集如实正知见，若世间无者不有；世间灭如实正知见，若世间有者无有，是名离于二边说于中道。所谓此有故彼有，此起故彼起，谓缘无明行，乃至纯大苦聚集；无明灭故行灭，乃至纯大苦聚灭。”
　　佛说此经已，尊者[跳-兆+散]陀迦旃延闻佛所说，不起诸漏，心得解脱，成阿罗汉。
　　如是我闻：一时，佛住王舍城耆阇崛山。
　　尔时，世尊晨朝著衣持钵，出耆阇崛山，入王舍城乞食。
　　时，阿支罗迦叶为营小事，出王舍城，向耆阇崛山，遥见世尊；见已，诣佛所，白佛言：“瞿昙，欲有所问，宁有闲暇见答与不？”
　　佛告迦叶：“今非论时，我今入城乞食，来还则是其时，当为汝说。”
　　第二亦如是说。第三复问：“瞿昙，何为我作留难？瞿昙，云何有异？我今欲有所问，为我解说。”
　　佛告阿支罗迦叶：“随汝所问。”
　　阿支罗迦叶白佛言：“云何，瞿昙，苦自作耶？”
　　佛告迦叶：“苦自作者，此是无记。”
　　迦叶复问：“云何，瞿昙，苦他作耶？”
　　佛告迦叶：“苦他作者，此亦无记。”
　　迦叶复问：“苦自他作耶？”
　　佛告迦叶：“苦自他作，此亦无记。”
　　迦叶复问：“云何，瞿昙，苦非自非他无因作耶？”
　　佛告迦叶：“苦非自非他无因作者，此亦无记。”
　　迦叶复问：“云何无因作者？瞿昙，所问苦自作耶？答言无记。他作耶？自他作耶？非自非他无因作耶？答言无记。今无此苦耶？”
　　佛告迦叶：“非无此苦，然有此苦。”
　　迦叶白佛言：“善哉！瞿昙，说有此苦，为我说法，令我知苦见苦。”
　　佛告迦叶：“若受即自受者，我应说苦自作；若他受他即受者，是则他作；若受自受他受，复与苦者，如是者自他作，我亦不说；若不因自他，无因而生苦者，我亦不说。离此诸边，说其中道，如来说法，此有故彼有，此起故彼起，谓缘无明行，乃至纯大苦聚集；无明灭则行灭，乃至纯大苦聚灭。”
　　佛说此经已，阿支罗迦叶远尘离垢，得法眼净。
　　时，阿支罗迦叶见法、得法、知法、入法，度诸狐疑，不由他知、不因他度，于正法、律心得无畏，合掌白佛言：“世尊，我今已度。我从今日，归依佛、归依法、归依僧，尽寿作优婆塞，证知我。”
　　阿支罗迦叶闻佛所说，欢喜随喜，作礼而去。
　　时，阿支罗迦叶辞世尊去不久，为护犊牸牛所触杀，于命终时，诸根清净，颜色鲜白。
　　尔时，世尊入城乞食。时，有众多比丘亦入王舍城乞食，闻有传说：“阿支罗迦叶从世尊闻法，辞去不久，为牛所触杀。于命终时，诸根清净，颜色鲜白。”诸比丘乞食已，还出，举衣钵，洗足，诣世尊所，稽首礼足，退坐一面，白佛言：“世尊，我今晨朝众多比丘入城乞食，闻阿支罗迦叶从世尊闻法、律，辞去不久，为护犊牛所触杀，于命终时，诸根清净，颜色鲜白。世尊，彼生何趣？何处受生？彼何所得？”
　　佛告诸比丘：“彼已见法、知法、次法、不受于法，已般涅槃，汝等当往供养其身。”
　　尔时，世尊为阿支罗迦叶受第一记。
　　如是我闻：一时，佛住王舍城耆阇崛山中。
　　尔时，世尊晨朝著衣持钵，入王舍城乞食。于路见玷牟留外道出家，小有所营，至耆阇崛山游行，遥见世尊，往诣其所，共相庆慰，共相庆慰已，于一面住，白佛言：“瞿昙，欲有所问，宁有闲暇为解说不？”
　　佛告玷牟留外道出家：“今非论时，须入城乞食，来还当为汝说。”
　　第二说亦如是。第三复请：“沙门瞿昙，将于我所作留难不？欲有所问，为我解说。”
　　佛告玷牟留外道出家：“随汝意问，当为汝说。”
　　玷牟留外道出家即问：“沙门瞿昙，苦、乐自作耶？”
　　佛告玷牟留外道出家：“说苦、乐自作者，此是无记。”
　　复问：“沙门瞿昙，苦、乐他作耶？”
　　佛告玷牟留外道出家：“说苦、乐他作者，此是无记。”
　　复问：“瞿昙，苦、乐为自他作耶？”
　　佛告玷牟留外道出家：“说苦、乐自他作者，此是无记。”
　　复问：“瞿昙，苦、乐非自非他无因作耶？”
　　佛告玷牟留外道出家：“说苦、乐非自非他无因作者，此是无记。”
　　广说如上阿支罗迦叶经，乃至世尊为玷牟留外道出家授第一记。
杂阿含经卷第十三
　　如是我闻：一时，佛住拘留搜调牛聚落。
　　尔时，世尊告诸比丘：“我今当为汝等说法，初、中、后善，善义善味，纯一满净，梵行清白。谛听！善思！有六六法。何等为六六法？谓六内入处、六外入处、六识身、六触身、六受身、六爱身。
　　“何等为六内入处？谓眼入处、耳入处、鼻入处、舌入处、身入处、意入处。何等为六外入处？色入处、声入处、香入处、味入处、触入处、法入处。云何六识身？谓眼识身、耳识身、鼻识身、舌识身、身识身、意识身。云何六触身？谓眼触、耳触、鼻触、舌触、身触、意触。云何六受身？谓眼触生受、耳触生受、鼻触生受、舌触生受、身触生受、意触生受。云何六爱身？谓眼触生爱、耳触生爱、鼻触生爱、舌触生爱、身触生爱、意触生爱。
