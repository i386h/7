<!-- { "loadSidebar": true } -->
　　駏驉坐妊死，士以贪自丧，
　　常行非义行，多知不免愚，
　　善法日损减，茎枯根亦伤。”
　　佛说此经已，诸比丘闻佛所说，欢喜奉行。
　　如是我闻：一时，佛住舍卫国祇树给孤独园。
　　尔时，舍卫国有手比丘是释氏子，在舍卫国命终。时，有众多比丘，晨朝著衣持钵，入舍卫城乞食，闻手比丘释氏子于舍卫国命终；闻已，入舍卫城，乞食还，举衣钵，洗足毕，诣佛所，稽首佛足，退坐一面，白佛言：“世尊，今日晨朝，众多比丘著衣持钵，入舍卫城乞食，闻释氏子手比丘于舍卫国命终。云何，世尊，手比丘命终，当生何处？云何受生？后世云何？”
　　佛告诸比丘：“是手比丘成就三不善法，彼命终当生恶趣泥犁中。何等三不善法？谓贪欲、瞋恚、愚痴。此三不善法结缚于心，释种子手比丘生恶趣泥犁中。”
　　尔时，世尊即说偈言：
　　“食欲瞋恚痴，结缚士夫心，
　　内发还自伤，犹如竹芦实。
　　无贪恚痴心，是说为黠慧，
　　内发不自伤，是名为胜士。
　　是故当离贪，瞋恚痴冥心，
　　比丘智慧明，苦尽般涅槃。”
　　佛说此经已，诸比丘闻佛所说，欢喜奉行。
　　如手比丘，难陀修多罗亦如是说。
　　如是我闻：一时，佛住舍卫国祇树给孤独园。
　　尔时，尊者难陀是佛姨母子，好著好衣，染色，捣治光泽，执持好钵，好作嬉戏调笑而行。
　　时，有众多比丘来诣佛所，稽首佛足，退坐一面，白佛言：“世尊，尊者难陀是佛姨母子，好著好衣，捣治光泽，执持好钵，好作嬉戏调笑而行。”
　　尔时，世尊告一比丘：“汝往诣难陀比丘所，语言：‘难陀，大师语汝！’”
　　时，彼比丘受世尊教，往语难陀言：“世尊语汝！”
　　难陀闻已，即诣佛所，稽首佛足，退住一面。佛告难陀：“汝实好著好衣，捣治光泽，好作嬉戏调笑而行不？”
　　难陀白佛：“实尔，世尊。”
　　佛告难陀：“汝佛姨母子，贵姓出家，不应著好衣服，捣令光泽，执持好钵，好作嬉戏调笑而行。汝应作是念：‘我是佛姨母子，贵姓出家，应作阿练若，乞食，著粪扫衣，常应赞叹著粪扫衣，常处山泽，不顾五欲。’”
　　尔时，难陀受佛教已，修阿兰若行，乞食，著粪扫衣，亦常赞叹著粪扫衣者，乐处山泽，不顾爱欲。
　　尔时，世尊即说偈言：
　　“难陀何见汝，修习阿兰若？
　　家家行乞食，身著粪扫衣，
　　乐处于山泽，不顾于五欲。”
　　佛说此经已，尊者难陀闻佛所说，欢喜奉行。
　　如是我闻：一时，佛在舍卫国祇树给孤独园。
　　尔时，尊者低沙自念：“我是世尊姑子兄弟故，不修恭敬，无所顾录，亦不畏惧，不堪谏止。”
　　时，有众多比丘往诣佛所，稽首佛足，退坐一面，白佛言：“世尊，尊者低沙自念是世尊姑子兄弟故，不修恭敬，无所顾录，亦不畏惧，不堪谏止。”
　　尔时，世尊告一比丘：“汝往诣低沙比丘所，语言：‘低沙，大师语汝！’”
　　时，彼比丘受世尊教，往语低沙比丘言：“世尊语汝！”
　　低沙比丘即诣佛所，稽首佛足，退住一面。
　　佛告低沙：“汝实作是念：‘我是世尊姑子兄弟，不修恭敬，无所顾录，亦不畏惧，不堪忍谏’不？”
　　低沙白佛：“实尔，世尊。”
　　佛告低沙：“汝不应尔！汝应念言：‘我是世尊姑子兄弟故，应修恭敬畏惧，堪忍谏止。’”
　　尔时，世尊即说偈言：
　　“善哉汝低沙，离瞋恚为善，
　　莫生瞋恚心，瞋恚者非善。
　　若能离瞋慢，修行软下心，
　　然后于我所，修行于梵行。”
　　佛说此经已，低沙比丘闻佛所说，欢喜随喜，作礼而去。
　　如是我闻：一时，佛住舍卫国祇树给孤独园。
　　时，有尊者毗舍佉般阇梨子，集供养堂，为众多比丘说法，言辞满足，妙音清彻，句味辩正，随智慧说，听者乐闻，无所依说，显现深义，令诸比丘一心专听。
　　尔时，世尊入昼正受，以净天耳过于人耳，闻说法声，从三昧起，往诣讲堂，于大众前坐，告毗舍佉般阇梨子：“善哉！善哉！毗舍佉，汝能为诸比丘于此供养堂，为众多比丘说法，言辞满足，乃至显现深义，令诸比丘专精敬重，一心乐听。汝当数数为诸比丘如是说法，令诸比丘专精敬重，一心乐听，当得长夜以义饶益，安隐乐住。”
　　尔时，世尊即说偈言：
　　“若不说法者，愚智杂难分，
　　此愚此智慧，无由自显现，
　　善说清凉法，因说智乃彰。
　　说法为明照，光显大仙幢，
　　善说为仙幢，法为罗汉幢。”
　　佛说此经已，尊者毗舍佉般阇梨子闻佛所说，欢喜随喜，作礼而去。
　　如是我闻：一时，佛住舍卫国祇树给孤独园。
　　时，有众多比丘集供养堂，悉共作衣。时，有一年少比丘，出家未久，初入法律，不欲营助诸比丘作衣。
　　时，众多比丘诣世尊所，稽首礼足，退坐一面，白佛言：“世尊，时，有众多比丘集供养堂，为作衣故。有一年少比丘，出家未久，始入法律，不欲营助诸比丘作衣。”
　　尔时，世尊问彼比丘：“汝实不欲营助诸比丘作衣耶？”
　　彼比丘白佛告：“世尊，随我所能，当力营助。”
　　尔时，世尊知彼比丘心之所念，告诸比丘：“汝等莫与是年少比丘语。所以者何？是比丘得四增心法，正受现法安乐住，不勤而得。若彼本心所为，剃须发，著袈裟衣，出家学道，增进修学，现法自知作证：我生已尽，梵行已立，所作已作，自知不受后有。”
　　尔时，世尊即说偈言：
　　“非下劣方便，薄德少智慧，
　　正向于涅槃，免脱烦恼锁。
　　此贤年少者，逮得上士处，
　　离欲心解脱，涅槃不复生，
　　持此最后身，摧伏众魔军。”
　　佛说此经已，诸比丘闻佛所说，欢喜奉行。
　　如是我闻：一时，佛住舍卫国祇树给孤独园。
　　时，有比丘名曰上座，独住一处，亦常赞叹独一住者，独行乞食，食已，独还，独坐禅思。
　　时，有众多比丘诣佛所，稽首佛足，退坐一面，白佛言：“世尊，有尊者名曰上座，乐一独处，亦常赞叹独一住者，独入聚落乞食，独出聚落，还至住处，独坐禅思。”
　　尔时，世尊语一比丘：“汝往诣彼上座比丘所，语上座比丘言：‘大师告汝！’”
　　比丘受教，诣上座比丘所，白言：“尊者，大师告汝！”
　　时，上座比丘即时奉命，诣世尊所，稽首礼足，退住一面。
　　尔时，世尊告上座比丘：“汝实独一静处，赞叹独处者，独行乞食，独出聚落，独坐禅思耶？
　　上座比丘白佛：“实尔，世尊。”
　　佛告上座比丘：“汝云何独一处，赞叹独住者，独行乞食，独还住处，独坐禅思？”
　　上座比丘白佛：“我唯独一静处，赞叹独住者，独出乞食，独行聚落，独坐禅思。”
　　佛告上座比丘：“汝是一住者，我不言非一住，然更有胜妙一住。何等为胜妙一住？谓比丘前者枯干，后者灭尽，中无贪喜，是婆罗门心不犹豫，已舍忧悔，离诸有爱，群聚使断，是名一住，无有胜住过于此者！”
　　尔时，世尊即说偈言：
　　“悉映于一切，悉知诸世间，
　　不著一切法，悉离一切爱；
　　如是乐住者，我说为一住。”
　　佛说此经已，尊者上座闻佛所说，欢喜随喜，作礼而去。
　　如是我闻：一时，佛在舍卫国祇树给孤独园。
　　时，有尊者僧迦蓝于拘萨罗人间游行，至舍卫国祇树给孤独园。彼僧迦蓝比丘有本二，在舍卫国中，闻僧迦蓝比丘于拘萨罗人间游行，至舍卫国祇树给孤独园；闻已，著好衣服，庄严华璎，抱其儿来诣祇洹，至僧迦蓝比丘房前。
　　尔时，尊者僧迦蓝出房露地经行。时，彼本二来到其前，作是言：“此儿幼小，汝舍出家，谁当养活？”
　　时，僧迦蓝比丘不共语。如是再三，亦不共语。
　　时，彼本二作如是言：“我再三告，不与我语，不见顾视，我今置儿。”著经行道头而去，言：“沙门，此是汝子，汝自养活，我今舍去。”
　　尊者僧迦蓝亦不顾视其子。彼本二复言：“是沙门今于此儿都不顾视，彼必得仙人难得之处。善哉！沙门，必得解脱。”情愿不遂，抱子而去。
　　尔时，世尊入昼正受，以天耳过人之耳，闻尊者僧迦蓝本二所说，即说偈言：
　　“来者不欢喜，去亦不忧戚，
　　于世间和合，解脱不染著，
　　我说彼比丘，为真婆罗门。
　　来者不欢喜，去亦不忧戚，
　　不染亦无忧，二心俱寂静，
　　我说是比丘，是真婆罗门。”
　　佛说此经已，尊者僧迦蓝闻佛所说，欢喜随喜，作礼而去。
　　如是我闻：一时，佛住舍卫国祇树给孤独园。
　　尔时，尊者阿难独一静处，作是思惟：“有三种香，顺风而熏，不能逆风。何等为三？谓根香、茎香、华香。或复有香，顺风熏，亦逆风熏，亦顺风逆风熏耶？”作是念已，晡时从禅觉，往诣佛所，稽首佛足，退住一面，白佛言：“世尊，我独一静处，作是思惟：‘有三种香，顺风而熏，不能逆风。何等为三？谓根香、茎香、华香。或复有香，顺风熏、逆风熏，亦顺风逆风熏耶？’”
　　佛告阿难：“如是！如是！有三种香，顺风熏，不能逆风，谓根香、茎香、华香。阿难，亦有香，顺风熏、逆风熏、顺风逆风熏。阿难，顺风熏、逆风熏、顺风逆风熏者，阿难，有善男子、善女人，在所城邑聚落，成就真实法，尽形寿不杀生、不偷盗、不邪淫、不妄语、不饮酒，如是善男子、善女人，八方上下，崇善士夫，无不称叹言：‘某方某聚落善男子、善女人，持戒清净，成真实法，尽形寿不杀乃至不饮酒。’阿难，是名有香顺风熏、逆风熏、顺风逆风熏。”
　　尔时，世尊即说偈言：
　　“非根茎华香，能逆风而熏，
　　唯有善士女，持戒清净香，
　　逆顺满诸方，无不普闻知。
　　多迦罗旃檀，优钵罗末利，
　　如是比诸香，戒香最为上！
　　旃檀等诸香，所熏少分限，
　　唯有戒德香，流熏上升天。
　　斯等净戒香，不放逸正受，
　　正智等解脱，魔道莫能入。
　　是名安隐道，是道则清净，
　　正向妙禅定，断诸魔结缚。”
　　佛说此经已，尊者阿难闻佛所说，欢喜随喜，作礼而去。
　　如是我闻：一时，佛在摩竭提国人间游行。与千比丘俱，皆是古昔萦发出家，皆得阿罗汉，诸漏已尽，所作已作，舍诸重担，逮得己利，尽诸有结，正智，善解脱，到善建立支提杖林中住。
