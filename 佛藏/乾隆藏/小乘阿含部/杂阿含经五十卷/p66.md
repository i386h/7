<!-- { "loadSidebar": true } -->
　　“云何空三昧？谓圣弟子世间空，世间空如实观察，常住不变易，非我、非我所，是名空心三昧。是名为法种种义、种种句、种种味。”
　　复问长者：“云何法一义种种味？”
　　答言：“尊者，谓贪有量，若无诤者第一无量。谓贪者是有相，恚、痴者是有相，无诤者是无相。贪者是所有，恚、痴者是所有，无诤者是无所有。复次，无诤者空，于贪空，于恚、痴空，常住不变易空，非我、非我所，是名法一义种种味。”
　　尊者那伽达多问言：“云何，长者，此义汝先所闻耶？”
　　答言：“尊者，不闻。”
　　复告长者：“汝得大利，于甚深佛法，现贤圣慧眼得入。”
　　质多罗长者闻尊者那伽达多所说，欢喜随喜，作礼而去。
　　如是我闻：一时，佛住庵罗聚落庵罗林中，与诸上座比丘俱。
　　时，有质多罗长者诣诸上座比丘所，礼诸上座已，诣尊者伽摩比丘所，稽首礼足，退坐一面，白尊者伽摩比丘：“所谓行者，云何名行？”
　　伽摩比丘言：“行者，谓三行：身行、口行、意行。”
　　复问：“云何身行？云何口行？云何意行？”
　　答言：“长者，出息、入息名为身行；有觉、有观名为口行；想、思名为意行。”
　　复问：“何故出息、入息名为身行？有觉、有观名为口行？想、思名为意行？”
　　答：“长者，出息、入息是身法，依于身、属于身、依身转，是故出息、入息名为身行。有觉、有观故则口语，是故有觉、有观是口行。想、思是意行，依于心、属于心、依心转，是故想、思是意行。”
　　复问：“尊者，觉、观已，发口语，是觉、观名为口行。想、思是心数法，依于心、属于心想转，是故想、思名为意行。”
　　复问：“尊者，有几法——若人舍身时，彼身尸卧地，弃于丘冢间，无心如木石？”
　　答言：“长者，寿、暖及与识，舍身时俱舍，彼身弃冢间，无心如木石。”
　　复问：“尊者，若死、若入灭尽正受，有差别不？”
　　答：“舍于寿、暖，诸根悉坏，身命分离，是名为死。灭尽定者，身、口、意行灭，不舍寿命，不离于暖，诸根不坏，身命相属，此则命终、入灭正受差别之相。”
　　复问：“尊者，云何入灭正受？”
　　答言：“长者，入灭正受，不言：‘我入灭正受，我当入灭正受。’然先作如是渐息方便，如先方便，向入正受。”
　　复问：“尊者，入灭正受时，先灭何法？为身行、为口行、为意行耶？”
　　答言：“长者，入灭正受者，先灭口行，次身行，次意行。”
　　复问：“尊者，云何为出灭正受？”
　　答言：“长者，出灭正受者亦不念言：‘我今出正受，我当出正受。’然先已作方便心，如其先心而起。”
　　复问：“尊者，起灭正受者，何法先起？为身行、为口行、为意行耶？”
　　答言：“长者，从灭正受起者，意行先起，次身行，后口行。”
　　复问：“尊者，入灭正受者，云何顺趣、流注、浚输？”
　　答言：“长者，入灭正受者，顺趣于离、流注于离、浚输于离，顺趣于出、流注于出、浚输于出，顺趣涅槃、流注涅槃、浚输涅槃。”
　　复问：“尊者，住灭正受时，为触几触？”
　　答言：“长者，触不动、触无相、触无所有。”
　　复问：“尊者，入灭正受时，为作几法？”
　　答言：“长者，此应先问，何故今问？然当为汝说。比丘入灭正受者，作于二法，止以观。”
　　时，质多罗长者闻尊者迦摩所说，欢喜随喜，作礼而去。
　　如是我闻：一时，佛住庵罗聚落庵罗林中，与众多上座比丘俱。
　　时，质多罗长者诣诸上座比丘所，稽首礼足，于一面坐。诸上座比丘为质多罗长者种种说法，示教照喜；示教照喜已，默然住。
　　时，质多罗长者从座起，偏袒右肩，右膝著地，合十指掌，请诸上座言：“惟愿诸尊受我薄食。”时，诸上座默然受请。
　　时，彼长者知诸上座默然受请已，礼足而去，还归自家，办种种饮食，敷床座。晨朝遗使白：“时到。”
　　时，诸上座著衣持钵，至长者舍，就座而坐。长者稽首礼诸上座足，于一面坐，白诸上座：“所谓种种界，云何为种种界？”
　　时，诸上座默然而住，如是再三。
　　尔时，尊者梨犀达多众中下坐，白诸上座比丘言：“诸尊，我欲答彼长者所问。”
　　诸上座答言：“可。”
　　长者质多罗即问言：“尊者，所谓种种界，何等种种界？”
　　梨犀达多答言：“长者，眼界异、色界异、眼识界异；耳界异、声界异、耳识界异；鼻界异、香界异、鼻识界异；舌界异、味界异、舌识界异；身界异、触界异、身识界异；意界异、法界异、意识界异。如是，长者，是名种种界。”
　　尔时，质多罗长者下种种净美饮食供养。众僧食已，澡嗽、洗钵讫，质多罗长者敷一卑床，于上座前坐听法。
　　尔时，上座为长者种种说法，示教照喜已，从座起去。
　　时，诸上座于路中语梨犀达多：“善哉！善哉！梨犀达多比丘，汝真辩捷，知时而说，若于余时，汝应常如此应。”
　　时，诸上座闻梨犀达多所说，欢喜奉行。
　　如是我闻：一时，佛住庵罗聚落庵罗林中，与众多上座比丘俱。
　　时，质多罗长者诣诸上座所，稽首礼足，退坐一面，白诸上座言：“诸世间所见，或说有我，或说众生，或说寿命，成说世间吉凶。云何，尊者，此诸异见，何本、何集、何生、何转？”
　　时，诸上座默然不答，如是三问，亦三默然。
　　时，有一下座比丘名梨犀达多，白诸上座言：“我欲答彼长者所问。”
　　诸上座言：“善能答者答。”
　　时，长者即问梨犀达多：“尊者，凡世间所见，何本、何集、何生、何转？”
　　尊者梨犀达多答言：“长者，凡世间所见，或言有我，或说众生，或说寿命，或说世间吉凶。斯等诸见，一切皆以身见为本，身见集、身见生、身见转。”
　　复问：“尊者，云何为身见？”
　　答言：“长者，愚痴无闻凡夫见色是我、色异我、色中我、我中色，受、想、行、识见是我、识异我、我中识、识中我，长者，是名身见。”
　　复问：“尊者，云何得无此身见？”
　　答言：“长者，谓多闻圣弟子不见色是我，不见色异我，不见我中色、色中我；不见受、想、行、识是我，不见识异我，不见我中识、识中我，是名得无身见。”
　　复问：“尊者，其父何名？于何所生？”
　　答言：“长者，我生于后方长者家。”
　　质多罗长者语尊者梨犀达多：“我及尊者二父本是善知识。”
　　梨犀达多答言：“如是，长者。”
　　质多罗长者语梨犀达多言：“尊者若能住此庵罗林中，我尽形寿供养衣服、饮食、随病汤药。”
　　尊者梨犀达多默然受请。
　　时，尊者梨犀达多受质多罗长者请，供养障碍故，久不诣世尊所。
　　时，诸上座比丘为质多罗长者种种说法，示教照喜；示教照喜已，质多罗长者欢喜随喜，作礼而去。
　　如是我闻：一时，佛住庵罗聚落庵罗林中，与众多上座比丘俱。
　　时，有质多罗长者诣诸上座所，稽首礼足，退坐一面，白诸上座比丘言：“惟愿诸尊于牛牧中受我请食。”
　　时，诸上座默然受请。
　　质多罗长者知诸上座默然受请已，既自还家，星夜备具种种饮食。晨朝敷座，遣使白诸上座：“时到。”
　　诸上座著衣持钵，至牛牧中质多罗长者舍，就座而坐。时，质多罗长者自手供养种种饮食；食已，洗钵、澡漱毕，质多罗长者敷一卑床，于上座前坐听法。
　　时，诸上座为长者说种种法，示教照喜；示教照喜已，从座起去，质多罗长者亦随后去。
　　诸上座食诸酥酪蜜饱满，于春后月热时，行路闷极。
　　尔时，有一下座比丘名摩诃迦，白诸上座：“今日大热，我欲起云雨微风，可尔不？”
　　诸上座答言：“汝能尔者，佳！”
　　时，摩诃迦即入三昧，如其正受，应时云起，细雨微下，凉风斖斖从四方来。至精舍门，尊者摩诃迦语诸上座言：“所作可止？”
　　答言：“可止。”
　　时，尊者摩诃迦即止神通，还于自房。
　　时，质多罗长者作是念：“最下座比丘而能有此大神通力，况复中座及与上座！”即礼诸上座比丘足，随摩诃迦比丘至所住房，礼尊者摩诃迦足，退坐一面，白言：“尊者，我欲得见尊者过人法神足现化。”
　　尊者摩诃迦言：“长者，勿见恐怖！”
　　如是三请，亦三不许，长者犹复重请愿见尊者神通变化。
　　尊者摩诃迦语长者言：“汝且出外，取干草木积聚已，以一张氎覆上。”
　　质多罗长者即如其教，出外聚薪成积，来白尊者摩诃迦：“薪积已成，以氎覆上。”
　　时，尊者摩诃迦即入火光三昧，于户钩孔中出火焰，光烧其积薪都尽，唯白氎不燃，语长者言：“汝今见不？”
　　答言：“已见，尊者，实为奇特！”
　　尊者摩诃迦语长者言：“当知此者皆以不放逸为本，不放逸集、不放逸生、不放逸转，不放逸故得阿耨多罗三藐三菩提。是故，长者，此及余功德，一切皆以不放逸为本，不放逸集、不放逸生、不放逸转，不放逸故得阿耨多罗三藐三菩提，及余道品法。”
　　质多罗长者白尊者摩诃迦：“愿常住此林中，我当尽寿供养衣、被、饮食、随病汤药。”
　　尊者摩诃迦有行因缘故，不受其请。
　　质多罗长者闻说法已，欢喜随喜，即从座起，作礼而去。
　　尊者摩诃迦不欲令供养利障罪故，即从座起去，遂不复还。
　　如是我闻：一时，佛住庵罗林中，与众多上座比丘俱。
　　尔时，众多上座比丘集于食堂，作如是论议：“诸尊，于意云何？谓眼系色耶？色系眼耶？如是耳声、鼻香、舌味、身触、意法，为意系法耶？法系意耶？”
　　时，质多罗长者行有所营，便过精舍，见诸上座比丘集于食堂，即便前礼诸上座足，礼足已，问言：“尊者集于食堂，论说何法？”
　　诸上座答言：“长者，我等今日集此食堂，作如此论：‘为眼系色耶？色系眼耶？如是耳声、鼻香、舌味、身触、意法，为意系法耶？为法系意耶？’”
　　长者问言：“诸尊者于此义云何记说？”
　　诸上座言：“于长者意云何？”
　　长者答诸上座言：“如我意，谓非眼系色，非色系眼，乃至非意系法，非法系意，然中间有欲贪者，随彼系也。譬如二牛，一黑一白，驾以轭鞅。有人问言：‘为黑牛系白牛？为白牛系黑牛？’为等问不？”
