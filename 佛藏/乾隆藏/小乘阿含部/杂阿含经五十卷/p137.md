<!-- { "loadSidebar": true } -->
杂阿含经卷第四十四
　　如是我闻：一时，佛住弥絺罗国庵罗园中。
　　时，有婆四吒婆罗门尼，有六子相续命终，念子发狂，裸形被发，随路而走，至弥絺罗庵罗园中。尔时，世尊无量大众围绕说法，婆四吒婆罗门尼遥见世尊，见已，即得本心，惭愧羞耻，敛身蹲坐。
　　尔时，世尊告尊者阿难：“取汝郁多罗僧与彼婆四吒婆罗门尼，令著听法。”
　　尊者阿难即受佛教，取衣令著。时，婆罗门尼得衣著已，至于佛前，稽首礼佛，退坐一面。
　　尔时，世尊为其说法，示教照喜已，如佛常法，说法次第，乃至信心清净，受三自归，闻佛所说，欢喜随喜，作礼而去。
　　彼婆四吒优婆夷于后时，第七子忽复命终，彼优婆夷都不啼哭忧悲恼苦。时，婆四吒优婆夷夫说偈而告婆四吒优婆夷言：
　　“先诸子命终，念子生忧苦，
　　昼夜不饮食，乃至发狂乱。
　　今丧第七子，而不生忧苦？”
　　婆四吒优婆夷即复说偈答其夫言：
　　“儿孙有千数，因缘和合生，
　　长夜迁过去，我与君亦然。
　　子孙及宗族，其数无限量，
　　彼彼所生处，更互相残食。
　　若知生要者，何足生忧苦？
　　我已知出离，生死存亡相，
　　不复生忧苦，入佛正教故。”
　　时，婆四吒优婆夷夫说偈叹曰：
　　“未曾所闻法，而今闻汝说，
　　何处闻说法，不念子忧悲？”
　　婆四吒优婆夷说偈答言：
　　“今日等正觉，在弥絺罗国，
　　庵罗树园中，永离一切苦，
　　演说一切苦，苦集苦寂灭，
　　贤圣八正道，安隐趣涅槃！
　　则是我大师，深乐其正教。
　　我已知正法，能开子忧苦。”
　　其夫婆罗门复说偈言：
　　“我今亦当往，弥絺庵罗园，
　　彼世尊亦当，开我子忧苦。”
　　优婆夷复说偈言：
　　“当观等正觉，柔软金色身，
　　不调者能调，广度海流人。”
　　尔时，婆罗门即严驾乘于马车，诣弥絺罗庵罗园；遥见世尊，转增信乐，诣大师前。彼时，大师即为说偈，开其法眼，苦、集、灭、道，正向涅槃。彼即见法，成无间等；既知法已，请求出家。
　　时，婆罗门即得出家，独静思惟，乃至得阿罗汉。世尊记说：“于第三夜，逮得三明。”得三明已，佛即告之：“命遣御者乘车还家，告婆四吒优婆夷，令发随喜，语言：‘婆罗门往见世尊，得净信心，奉事大师，即为说法，为开法眼，见苦圣谛、苦集、苦灭、贤圣八道，安趣涅槃，成无间等；既知法已，即求出家。世尊记说：“于第三夜，具足三明。”’”
　　时，彼御者奉教疾还。时，婆四吒优婆夷遥见御者空车而还，即遥问言：“婆罗门为见佛不？佛为说法，开示法眼，见圣谛不？”
　　御者白言：“婆罗门已见世尊，得净信心，奉事大师，为开法眼，说四圣谛，成无间等；既知法已，即求出家，专精思惟。世尊记说：‘于第三夜，具足三明。’”
　　时，优婆夷心即随喜，语御者言：“车马属汝，加复赐汝金钱一千，已汝传信言：‘罗婆门宿阇谛，已得三明。’令我欢喜故。”
　　御者白言：“我今何用车马金钱为？车马金钱还优婆夷，我今当还婆罗门所，随彼出家。”
　　优婆夷言：“汝意如此，便可速还。不久亦当如彼所得，具足三明，随后出家。”
　　御者白言：“如是，优婆夷，如彼出家，我亦当然。”
　　优婆夷言：“汝父出家，汝随出家，我今不久亦当随去。如空野大龙，乘虚而游，其余诸龙、龙子、龙女悉皆随去，我亦如是，执持衣钵，易养易满。”
　　御者白言：“优婆夷，若如是者，所愿必果，不久当见优婆夷少欲知足，执持衣钵，人所弃者，乞受而食，剃发染衣，于阴、界、入断除爱欲，离贪系缚，尽诸有漏。”
　　彼婆罗门及其御者、婆四吒优婆夷、优婆夷女孙陀槃梨，悉皆出家，究竟苦边。
　　如是我闻：一时，佛住毗舍离国大林精舍。
　　时，有毗梨耶婆罗豆婆遮婆罗门，晨朝买牛，未偿其价，即日失牛，六日不见。时，婆罗门为觅牛故，至大林精舍，遥见世尊坐树下，仪容挺特，诸根清净，其心寂默，成就止观，其身金色，光明焰照；见已，即诣其前，而说偈言：
　　“云何无所求，空寂在于此，
　　独一处空闲，而得心所乐？”
　　尔时，世尊说偈答曰：
　　“若失若复得，于我心不乱。
　　婆罗门当知，莫谓彼如我，
　　心计于得失，其心不自在。”
　　时，婆罗门复说偈言：
　　“最胜梵志处，如比丘所说；
　　我今当自说，真实语谛听。
　　沙门今定非，晨朝失牛者，
　　六日求不得，是故安乐住。
　　沙门今定非，种植胡麻田，
　　虑其草荒没，是故安乐住。
　　沙门今定非，种稻田乏水，
　　畏叶枯便死，是故安乐住。
　　沙门今定无，寡女有七人，
　　悉养孤遗子，是故安乐住。
　　沙门今定无，七不爱念子，
　　放逸多负债，是故安乐住。
　　沙门今定无，债主守其门，
　　求索长息财，是故安乐住。
　　沙门今定无，七领重卧具，
　　忧勤择诸虫，是故安乐住。
　　沙门今定无，赤眼黄发妇，
　　昼夜闻恶声，是故安乐住。
　　沙门今定无，空仓群鼠戏，
　　常忧其羸乏，是故安乐住。”
　　尔时，世尊说偈答言：
　　“我今日定不，晨朝失其牛，
　　六日求不得，是故安乐住。
　　我今日定无，种植胡麻田，
　　常恐其荒没，是故安乐住。
　　我今日定无，种稻田乏水，
　　畏叶便枯死，是故安乐住。
　　我今日定无，寡女有七人，
　　悉养孤遗子，是故安乐住。
　　我今日定无，七不爱念子，
　　放逸多负债，是故安乐住。
　　我今日定无，债主守其门，
　　求索长息财，是故安乐住。
　　我今日定无，七领重卧具，
　　忧勤择诸虫，是故安乐住。
　　我今日定无，黄头赤眼妇，
　　昼夜闻恶声，是故安乐住。
　　我今日定无，空仓群鼠戏，
　　常忧其羸乏，是故安乐住。
　　不舍念不念，众生安乐住，
　　断欲离恩爱，而得安乐住。”
　　尔时，世尊为精进婆罗豆婆遮婆罗门种种说法，示教照喜，如佛常法，次第说法，布施、持戒，乃至于正法中，心得无畏；即从座起，合掌白佛：“我今得于正法、律出家学道，成比丘分，修梵行不？”
　　佛告婆罗门：“汝今可得于正法、律出家、受具足，修诸梵行，乃至得阿罗汉，心善解脱。”
　　尔时，精进婆罗豆婆遮婆罗门得阿罗汉，缘自觉知，得解脱乐，而说偈言：
　　“我今甚欣乐，大仙法之上，
　　得离贪欲乐，不空见于佛。”
　　如是我闻：一时，佛住娑罗树林婆罗门聚落。尔时，世尊晨朝著衣持钵，入婆罗门聚落乞食，有非时云起。
　　尔时，世尊作是念：“我今当往婆罗门聚落婆罗长者大会堂中。”作是念已，即往向彼大会堂所。
　　时，婆罗门长者悉集堂上，遥见世尊，共相谓言：“彼剃头沙门竟知何法？”
　　尔时，世尊告彼婆罗聚落婆罗门长者言：“诸婆罗门有知法者，有不知者；刹利长者亦有知法者，有不知法者。”
　　尔时，世尊即说偈言：
　　“非朋欲胜朋，王不伏难伏，
　　妻不求胜夫，无子不恭父，
　　无会无智者，无智不法言。
　　贪恚痴悉断，是则名智者。”
　　时，彼婆罗门长者白佛言：“善士瞿昙，善士夫可入此堂，就座而坐。”
　　世尊坐已，即白佛言：“瞿昙说法，我等乐听。”
　　尔时，世尊为彼大会婆罗门长者种种说法，示教照喜已，复说偈言：
　　“愚智群聚会，非说孰知明？
　　能说寂静道，因说智则辩。
　　说者显正法，建立大仙幢，
　　善说为仙幢，法为罗汉幢。”
　　尔时，世尊为婆罗聚落婆罗门长者建立正法，示教照喜，示教照喜已，从座起而去。
　　如是我闻：一时，佛在拘萨罗人间游行，至浮梨聚落，住天作婆罗门庵罗园中，尊者优波摩为侍者。
　　尔时，世尊患背痛，告尊者优波摩：“汝举衣钵已，往至天作婆罗门舍。”
　　时，天作婆罗门处于中堂，令梳头者理剃须发，见尊者优波摩于外门住，见已，即说偈言：
　　“何等剃须发，身著僧迦梨？
　　住于彼门外，为欲何所求？”
　　尊者优波摩说偈答言：
　　“罗汉世善逝，所患背风疾，
　　颇有安乐水，疗牟尼疾不？”
　　时，天作婆罗门以满钵酥、一瓶油、一瓶石蜜，使人担持，并持暖水，随尊者优波摩诣世尊所，以涂其体，暖水洗之，酥蜜作饮，世尊背疾即得安隐。
　　时，天作婆罗门晨朝早起，往诣佛所，稽首礼足，退坐一面，而说偈言：
　　“何言婆罗门，施何得大果？
　　何等为时施，云何净福田？”
　　尔时，世尊说偈答言：
　　“若得宿命智，见天定趣生，
　　得尽诸有漏，牟尼起三明，
　　善知心解脱，解脱一切贪，
　　说名婆罗门，施彼得大果，
　　施彼为时施，随所欲福田。”
　　时，天作婆罗门闻佛所说，欢喜随喜，作礼而去。
　　如是我闻：一时，佛在拘萨罗人间游行，于一夜时，住止娑罗林中。
　　时，有一婆罗门，去娑罗林不远，营作田业。晨朝起作，至娑罗林中，遥见世尊坐一树下，仪容端正，诸根清净，其心寂定，具足成就第一止观，其身金色，光明彻照；见已，往诣其所，白言：“瞿昙，我近在此经营事业，故乐此林。瞿昙于此有何事业，乐此林中？”复说偈言：
　　“比丘于此林，为何事业故，
　　独一守空闲，乐于此林中？”
　　尔时，世尊说偈答曰：
　　“无事于此林，林根久已断，
　　于林离林脱，禅思不乐断。”
　　时，彼婆罗门闻佛所说，欢喜随喜，作礼而去。
　　如是我闻：一时，佛在拘萨罗人间游行，夜宿一娑罗林中。
　　时，有一婆罗门，近彼林侧，与五百年少婆罗门共。彼婆罗门常称叹钦想：“欲见世尊，何时游于此林？我因得见遇，问所疑，颇有闲暇为我记说？”
　　时，彼婆罗门年少弟子为采薪故，入于林中，遥见世尊坐一树下，仪容端正，诸根寂静，其心寂定，形若金山，光明彻照；见已，作是念：“我和尚婆罗门常称叹钦仰，欲见瞿昙，问其所疑。今此沙门瞿昙到此林中，我当疾往白和尚令知。”
　　即持薪束，疾还学堂，舍薪束已，诣和尚所，白言：“和尚当知：和尚由来常所称叹钦仰欲见沙门瞿昙，脱到此林，当问所疑。今日瞿昙已到此林，和尚知时！”
