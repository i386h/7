<!-- { "loadSidebar": true } -->
　　如是我闻：一时，佛住郁鞞罗聚落尼连禅河侧，于菩提树下成佛未久。
　　时，魔波旬作是念：“今沙门瞿昙住郁鞞罗聚落尼连禅河侧，于菩提树下成佛未久。我当往彼，为作留难。”即化作年少，往住佛前，而说偈言：
　　“独入一空处，禅思静思惟，
　　已舍国财宝，于此复何求？
　　若求聚落利，何不习近人？
　　既不习近人，终竟何所得？”
　　尔时，世尊作是念：“恶魔波旬欲作娆乱。”即说偈言：
　　“已得大财利，志足安寂灭，
　　摧伏诸魔军，不著于色欲。
　　独一而禅思，服食禅妙乐，
　　是故不与人，周旋相习近。”
　　魔复说偈言：
　　“瞿昙若自知，安隐涅槃道，
　　独善无为乐，何为强化人？”
　　佛复说偈答言：
　　“非魔所制处，来问度彼岸，
　　我则以正答，令彼得涅槃。
　　时得不放逸，不随魔自在。”
　　魔复说偈言：
　　“有石似凝膏，飞乌欲来食，
　　竟不得其味，损觜还归空；
　　我今亦如彼，徒劳归天宫！”
　　魔说是已，内怀忧慼，心生变悔，低头伏地，以指画地。魔有三女，一名爱欲，二名爱念，三名爱乐，来至波旬所，而说偈言：
　　“父今何愁慼？士夫何足忧？
　　我以爱欲绳，缚彼如调象，
　　牵来至父前，令随父自在。”
　　魔答女言：
　　“彼已离恩爱，非欲所能招，
　　已出于魔境，是故我忧愁。”
　　时，魔三女身放光焰，炽如云中电，来诣佛所，稽首礼足，退住一面，白佛言：“我今归世尊足下，给侍使令。”
　　尔时，世尊都不顾视。“知如来离诸爱欲，心善解脱。”如是第二、第三说。
　　时，三魔女自相谓言：“士夫有种种随形爱欲，今当各各变化，作百种童女色、作百种初嫁色、作百种未产色、作百种已产色、作百种中年色、作百种宿年色，作此种种形类，诣沙门瞿昙所，作是言：‘今悉归尊足下，供给使令。’”
　　作此议已，即作种种变化，如上所说，诣世尊所，稽首礼足，退住一面，白佛言：“世尊，我等今日归尊足下，供给使令。”
　　尔时，世尊都不顾念。“如来法离诸爱欲。”如是再三说已。
　　时，三魔女自相谓言：“若未离欲士夫，见我等种种妙体，心则迷乱，欲气冲击，胸臆破裂，热血熏面。然今沙门瞿昙于我等所都不顾眄，如其如来离欲解脱，得善解脱想。我等今日当复各各说偈而问。”
　　复到佛前，稽首礼足，退住一面。爱欲天女即说偈言：
　　“独一禅寂默，舍俗钱财宝，
　　既舍于世利，今复何所求？
　　若求聚落利，何不习近人？
　　竟不习近人，终竟何所得？”
　　佛说偈答言：
　　“已得大财利，志足安寂灭，
　　摧伏诸魔军，不著于色欲，
　　是故不与人，周旋相习近。”
　　爱念天女复说偈言：
　　“多修何妙禅，而度五欲流？
　　复以何方便，度于第六海？
　　云何修妙禅，于诸深广欲，
　　得度于彼岸，不为爱所持？”
　　尔时，世尊说偈答言：
　　“身得止息乐，心得善解脱，
　　无为无所作，正念不倾动。
　　了知一切法，不起诸乱觉，
　　爱恚睡眠覆，斯等皆已离。
　　如是多修习，得度于五欲，
　　亦于第六海，悉得度彼岸。
　　如是修习禅，于诸深广欲，
　　悉得度彼岸，不为彼所持。”
　　时，爱乐天女复说偈言：
　　“已断除恩爱，淳厚积集欲，
　　多生入净信，得度于欲流，
　　开发明智慧，超逾死魔境。”
　　尔时，世尊说偈答言：
　　“大方便广度，入如来法律，
　　斯等皆已度，慧者复何忧？”
　　时，三天女志愿不满，还诣其父魔波旬所。时，魔波旬遥见女来，说偈弄之；
　　“汝等三女子，自夸说堪能，
　　咸放身光焰，如电云中流，
　　至大精进所，各现其容姿，
　　反为其所破，如风飘其绵。
　　欲以爪破山，齿啮破铁丸，
　　欲以发藕丝，旋转于大山。
　　和合悉解脱，而望乱其心，
　　著能缚风足，令月空中堕，
　　以手抒大海，气歔动雪山。
　　和合悉解脱，亦可令倾动，
　　于深巨海中，而求安足地。
　　如来于一切，和合悉解脱，
　　正觉大海中，求倾动亦然。”
　　如魔波旬弄三女已，即没不现。
　　如是我闻：一时，佛住郁鞞罗处尼连禅河侧大菩提树下，初成佛道。
　　天魔波旬作是念：“此沙门瞿昙在郁鞞罗住处尼连禅河侧菩提树下，初成佛道。我今当往，为作留难。”即自变身，作百种净、不净色，诣佛所。佛遥见波旬百种净、不净色，作是念：“恶魔波旬作百种净、不净色，欲作娆乱。”即说偈言：
　　“长夜生死中，作净不净色，
　　汝何为作此，不度若彼岸？
　　若诸身口意，不作留难者，
　　魔所不能教，不随魔自在，
　　如是知恶魔，于是自灭去！”
　　时，魔波旬作是念：“沙门瞿昙已知我心。”内怀忧慼，即没不现。
　　如是我闻：一时，佛住郁鞞罗处尼连禅河侧菩提树下，初成正觉。
　　尔时，世尊独一静处，专心禅思，作如是念：“我今解脱苦行。善哉！我今善解脱苦行，先修正愿，今已果得无上菩提。”
　　时，魔波旬作是念：“今沙门瞿昙住郁鞞罗处尼连禅河侧菩提树下，初成正觉。我今当往，为作留难。”即化作年少，住于佛前，而说偈言：
　　“大修苦行处，能令得清净，
　　而今反弃舍，于此何所求？
　　欲于此求净，净亦无由得。”
　　尔时，世尊作是念：“此魔波旬欲作娆乱。”即说偈言：
　　“知诸修苦行，皆与无义俱，
　　终不获其利，如弓但有声。
　　戒定闻慧道，我已悉修习，
　　得第一清净，其净无有上。”
　　时，魔波旬作是念：“沙门瞿昙已知我心。”内怀忧戚，即没不现。
　　如是我闻：一时，佛住娑罗婆罗门聚落。
　　尔时，世尊晨朝著衣持钵，入婆罗聚落乞食。时，魔波旬作是念：“今沙门瞿昙晨朝著衣持钵，入婆罗聚落乞食。我今当往，先入其舍，语诸信心婆罗门长者，令沙门瞿昙空钵而出。”
　　时，魔波旬随逐佛后，作是唱言：“沙门，沙门，都不得食耶？”
　　尔时，世尊作是念：“恶魔波旬欲作娆乱。”即说偈言：
　　“汝新于如来，获得无量罪！
　　汝谓呼如来，受诸苦恼耶？”
　　时，魔波旬作是言：“瞿昙，更入聚落，当令得食。”
　　尔时，世尊而说偈言：
　　“正使无所有，安乐而自活，
　　如彼光音天，常以欣悦食。
　　正使无所有，安乐而自活，
　　常以欣悦食，不依于有身。”
　　时，魔波旬作是念：“沙门瞿昙已知我心。”内怀忧慼，即没不现。
　　如是我闻：一时，佛住波罗柰国仙人住处鹿野苑中。
　　尔时，世尊告诸比丘：“我已解脱人天绳索，汝等亦复解脱人天绳索。汝等当行人间，多所过度，多所饶益，安乐人天，不须伴行，一一而去。我今亦往郁鞞罗住处人间游行。”
　　时，魔波旬作是念：“沙门瞿昙住波罗柰仙人住处鹿野苑中，为诸声闻如是说法：‘我已解脱人天绳索，汝等亦能。汝等各别人间教化，乃至我亦当至郁鞞罗住处人间游行。’我今当往，为作留难。”即化作年少，住于佛前，而说偈言：
　　“不脱作脱想，谓呼已解脱，
　　为大缚所缚，我今终不放！”
　　尔时，世尊作是念：“恶魔波旬欲作娆乱。”即说偈言：
　　“我已脱一切，人天诸绳索，
　　已知汝波旬，即自消灭去！”
　　时，魔波旬作是念：“沙门瞿昙已知我心。”内怀忧戚，即没不现。
　　如是我闻：一时，佛住释氏石主释氏聚落。
　　时，石主释氏聚落多人疫死。处处人民，若男若女，从四方来受持三归。其诸病人，若男若女，若大若小，皆因来者自称名字：“我某甲等，归佛、归法、归比丘僧。”举村举邑，皆悉如是。尔时，世尊勤为声闻说法。时，诸信心归三宝者，斯则皆生人、天道中。
　　时，魔波旬作是念：“今沙门瞿昙住于释氏石主释氏聚落，勤为四众说法。我今当往，为作留难。”化作年少，往住佛前，而说偈言：
　　“何为勤说法，教化诸人民？
　　相违不相违，不免于驱驰，
　　以有系缚故，而为彼说法。”
　　尔时，世尊作是念：“恶魔波旬欲作娆乱。”即说偈言：
　　“汝夜叉当知，众生群集生，
　　诸有智慧者，孰能不哀愍？
　　以有哀愍故，不能不教化，
　　哀愍诸众生，法自应如是！”
　　恶魔波旬作是念：“沙门瞿昙已知我心。”内怀忧慼，即没不现。
　　如是我闻：一时，佛住释氏石主释氏聚落。
　　尔时，世尊独一静处，禅思思惟，作是念：“颇有作王，能得不杀，不教人杀，一向行法，不行非法耶？”
　　时，魔波旬作是念：“今沙门瞿昙住石主释氏聚落，独一禅思，作是念：‘颇有作王，不杀生，不教人杀，一向行法，不行非法耶？’我今当往，为其说法。”化作年少，往住佛前，作是言：“如是，世尊。如是，善逝，可得作王，不杀生，不教人杀，一向行法，不行非法。世尊，今可作王，善逝，今可作王，必得如意。”
　　尔时，世尊作是念：“恶魔波旬欲作娆乱。”而告魔言：“汝魔波旬，何故作是言：‘作王！世尊，作王！善逝，可得如意’？”
　　魔白佛言：“我面从佛闻作是说：‘若四如意足修习多修习已，欲令雪山王变为真金，即作不异。’世尊今有四如意足，修习多修习，令雪山王变为真金，如意不异。是故，我白世尊：‘作王！世尊，作王！善逝，可得如意。’”
　　佛告波旬：“我都无心欲作国王，云何当作？我亦无心欲令雪山王变为真金，何由而变？”
　　尔时，世尊即说偈言：
　　“正使有真金，如雪山王者，
　　一人得此金，亦复不知足，
　　是故智慧者，金石同一观。”
　　时，魔波旬作是念：“沙门瞿昙已知我心。”内怀忧慼，即没不现。
　　如是我闻：一时，佛住释氏石主释氏聚落。时，有众多比丘集供养堂，为作衣事。
　　时，魔波旬作是念：“今沙门瞿昙住于释氏石主释氏聚落，众多比丘集供养堂，为作衣故。我今当往，为作留难。”化作少壮婆罗门像，作大萦发，著兽皮衣，手执曲杖，诣供养堂，于众多比丘前默然而住；须臾，语诸比丘言：“汝等年少出家，肤白发黑，年在盛时，应受五欲庄严自娱，如何违亲背族，悲泣别离，信于非家，出家学道？何为舍现世乐，而求他世非时之乐？”
