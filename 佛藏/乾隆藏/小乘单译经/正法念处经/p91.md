<!-- { "loadSidebar": true } -->
　　云何布施。施何福田。若供养佛。若说法处。而施与之。第一修心。其意正见。是人命终。生于天上威德颜地。生此天已。威德光轮。周遍围绕。第一胜色。受相似因果。以善业故。五乐音声。以悦其耳。常闻曼陀罗香。俱赊耶舍香。青莲花香。七宝花香。以悦其鼻。舌得种种上妙须陀天上味饮。目见种种七宝山谷上妙之色。身得种种胜妙天衣。无有经纬。优钵罗华香。以涂其身。如是天子。以善业故。善果成就。千天女众。以为围绕。园林庄严。其林胜妙。如融金色。金银枝中。悬以宝铃。微风吹动。出妙音声以为娱乐。又闻种种歌颂赞叹之音。受第一乐。天鬘天衣。以为庄严。游戏山谷。见于无量种种众色毗琉璃宝。金银青宝。大青宝王。于颇梨山峰。自见其身。犹如明镜。时初生天子。天女围绕。入宝山峰。见百千身。百倍欢喜。诸天女众。亦复欢喜。呜呼叹言。我身如是端正庄严。我今常乐五乐音声。受天五欲功德之乐。诸天女众。心生欢喜。从一山峰至一山峰。从一山谷至一山谷。皆于其中。游戏受乐。爱毒所醉。如狂病人。心行不正。如是天众。放逸所坏。亦复如是。共诸天女。游于山顶。种种饮食。须陀之味。种种鸟音。于园林中。受无量乐。互相爱乐。一心共游。一心系念。如是游戏。以天衣鬘璎珞庄严。皆共往诣如意园林。或往诣于酒水河池于此河中。赤优钵罗花。遍覆其上。鹅鸭鸳鸯。以为庄严。时诸天众。于河岸上。食于花汁。或饮上味天之美饮。与诸天鸟。游戏受乐。见之悦目。
　　尔时诸天。爱毒所醉。复饮天酒。百倍增长。爱火烧五欲薪。爱欲所渴。不知厌足。一切皆为欲网所缚。譬如有人犯官禁法。为王所缚。一切天众。见于无量百千爱欲。见之往趣。游戏其中。于饮河岸。既游戏已。河中莲花。钵头摩花。优钵罗花。拘物陀花。众鸟在中。欢喜受乐。池中有鸟。名曰赤水。七宝为身。及以两翅。其身光明。见诸天众乐放逸行。即为天子。而说颂曰。
　　天众常放逸　　天鸟亦复然
　　天众及飞鸟　　彼此无胜劣
　　乐行于非法　　不求解脱乐
　　天众若如是　　与鸟无差别
　　若离于放逸　　顺法而修行
　　则为世间胜　　以不放逸故
　　若天乐游戏　　禽鸟亦如是
　　天众则与鸟　　平等无差别
　　以其业胜故　　受生法亦胜
　　若入于恶法　　不得生善处
　　若不觉生死　　一切皆无常
　　天众若如是　　愚痴如畜生
　　生苦及老苦　　死苦亦如是
　　恩爱及别离　　次第受众苦
　　若人有智慧　　视于无垢法
　　彼于世间胜　　非汝放逸行
　　若人觉苦恼　　而生净智慧
　　是人名为天　　非汝着欲者
　　亲友及兄弟　　数数爱别离
　　若不厌生死　　与鸟等无异
　　饮酒过虽重　　酒醉尚可醒
　　放逸不可悟　　是故应远离
　　放逸破坏人　　轮转于五道
　　是故离放逸　　第一胜方便
　　酒醉但一日　　令人不醒悟
　　放逸惛醉人　　流转百千劫
　　若离于放逸　　则得不灭处
　　若人乐放逸　　常受于生死
　　若人求利益　　当舍于放逸
　　放逸生烦恼　　大圣之所说
　　鸟行于放逸　　畜生轻心故
　　天何故放逸　　而不能舍离
　　如是天鸟。以善业故。教化利益一切诸天。如是天鸟。犹如父母。利益教示。此诸天众。放逸心故。不觉天鸟说利益法。
　　尔时诸天。复往诣于摩多罗林。种种音声。互相爱敬。至摩多罗林。游戏受乐。其林皆是七宝之树。枝叶相接。无量众蜂。游戏在于林树之上。天宝花中。天众见之。皆生欢喜。共天女众。游戏歌舞。天女歌音。遍园林中。于园林中。出于响音。皆如歌声。鸟音蜂音。其音齐等。遍须弥山。其须弥山。本性可爱。既有此音。二倍转胜。时诸天众。若见若闻。皆受快乐。大欲成就。共诸天女。游戏受乐。种种庄严。妙色具足。游戏歌舞。受天之乐。乃至爱善业尽。命终还退。随业流转堕于地狱饿鬼畜生。有余善业。若生人中。受第一乐。心常欢喜。颜貌端正。为一切人之所爱敬。或为王者。或为大臣。以余业故。
　　复次比丘。知业果报。观三十三天所住之地。彼以闻慧。见有天处。第三十二地。名威德焰轮。众生何业而生彼处。彼以闻慧。见此众生。善心修福。不谄不幻。观于正法。以正见心。利益一切众生。信佛法僧。其心柔软。修行福业。若于僧寺。或见佛塔。有破坏者。为之修治。或时塔寺。为火所烧。竭力救护。不惜身命。或见大火焚烧佛法众僧。珍宝财物。丧身救之。或见有人为火所烧。入火救之。以悲心故。能作如是难为福德。云何不杀。及不偷盗。若见道边遗落之物。若金若银。及余财宝。取已唱令。此是谁物。若有人言此是我物。当问其相。实者当还。若无人认。七日持行。日日唱之。若无主认。以此宝物。付王大臣。州郡令长。若王大臣州郡令长。见福德人。不取此物。后当持与佛法众僧。是名不偷盗。云何不杀。若行道路见诸虫蚁蚓蛾虾蟆及余小虫。舍避诸虫。行于远道。以慈悲心。护众生故。信业果报。知生死过。观生灭法。是名不杀生。是持戒人。身坏命终。生于善道三十三天威德焰轮所住之地。生彼天已。第一善业。其威德轮。周匝庄严。而受快乐。不可具说。今说少分。其身周遍。威德炽光。如日之照。而不曜目。以善业故。百千天女。围绕其人。而受快乐。金毗琉璃。青因陀宝。以为宫殿。游戏歌舞。复有园林。花常开敷。多有众鸟。出妙音声。见色闻声。皆可爱乐。
　　复有一林。名曰开合。处处诸林。开目闭目。常见光明。于此林中。共诸天女。游戏受乐。生希有心。复往诣于只多之林。与无量百千天女。歌舞音声。游戏山峰以歌音故。出众响声。犹如歌音。若有异天。于诸林中。游戏受乐。闻此歌音。即出其林。自相谓言。是何等声。犹如第二释迦天王。出已即见。初生天子。天众见之。生欢喜心。出迎天子。发希有心。既见天子。皆生欢喜。命天子言。善来天子。汝来我所。汝于天众。最为殊胜。于此天中。犹如第二释迦天王。
　　尔时余天。皆悉速往。至天子所。到已围绕。时诸天子。歌舞戏笑。心生欢喜。围绕天子。皆共往诣。欢喜园林。游戏受乐。诸天女等。围绕天子。歌舞游戏。尔时天子。须臾回顾。见诸天众。皆随其后。心生欢喜。问天众言。欲至何所。时诸天众。语初生天子。今当往诣欢喜园林可爱之处。五欲功德受于。胜乐。尔时天子。未曾见此奇特园林。徐行往诣欢喜园林。其林晃曜。光明普照。犹如日轮。初生天子。见此园林。复生欢喜。入此林中。见此林树。有无量种。甚可爱乐。一林之中。具四威德。无量百千众鸟音声。或有出于微妙音声。或有命言。善来天子。或有围绕。欢喜踊跃。如是天鸟。庄严园林。复有异处。于山谷中河水之声。出众妙音。真金为岸。于其水中。多有种种鹅鸭众鸟。出妙音声。既见此河。与无量天女。在于河岸。游戏受乐。五乐音声。欢娱受乐。既受乐已。复往诣于如意树林。见如是树。光明如月。或见如日。新生天子。于此树下。受五欲乐。不可具说。既受如是。无量乐已向莲花池。至莲花池。天众围绕。如奉帝释。皆生欢喜。于莲花池。既受乐已。复往诣于高聚山顶。歌舞游戏。天子天女。互相娱乐。受五欲乐。至高聚顶。见山顶上。有莲花池。无量众鸟。共诸天众。受第一乐。以善业故。第一威德。共诸天众。于园林中。如意林中。上味林中。多有众鸟。庄严其林。于此林中。游戏受乐。是时天子。于高聚峰。与诸天众。久受乐已。复观自地。新生天子。生希有心。百千天众。皆共围绕。复与天众。诣善法堂。见天帝释。
　　尔时新生天子。至善法堂。见善法堂。种种众宝。以为庄严。众宝栏楯。如前所说。尔时释迦提婆。见此天子。心生欢喜。而说颂曰。
　　以善业果报　　今生于此地
　　于此天世间　　命终当堕落
　　业尽还堕落　　随业之所生
　　今若修善业　　后不生悔心
　　放逸着欲乐　　消尽于善业
　　以时自在故　　业尽堕恶道
　　见余天退没　　云何不生厌
　　我亦当堕落　　决定无有疑
　　若有畏未来　　随顺于法行
　　其人命终时　　则无恶道畏
　　放逸无怖畏　　其心行不善
　　后得大忧恼　　临终生悔热
　　一切诸天众　　必当有退没
　　既知欲无常　　莫行于放逸
　　五欲诳众生　　为欲之所迷
　　欲网所缠缚　　常堕于地狱
　　知此衰恼已　　当作自利益
　　以心调伏故　　命终心不悔
　　为欲蛇所螫　　欲如海潮波
　　痴人趣死路　　为欲火所烧
　　亲爱及兄弟　　亲友皆别离
　　死时众苦集　　不可得具说
　　死时既至已　　犹如坠山岩
　　大力不可避　　将人入恶道
　　大力执持人　　能坏于世间
　　天众既知已　　当舍于放逸
　　诸根生贪着　　而不知厌足
　　爱心常增长　　如酥油投火
　　如是种种门　　因爱有世间
　　轮转于地狱　　饿鬼及畜生
　　生死所扰动　　苦恼自迷心
　　既知能离爱　　则到第一道
　　勇健者断爱　　离忧无苦恼
　　则得安隐眠　　以能离爱故
　　若人心常乐　　修行于智慧
　　不为于生死　　爱网之所缚
　　若人心无相　　厌离于爱欲
　　离垢及旷野　　到安乐彼岸
　　若人不厌苦　　得乐亦不欣
　　是人脱苦乐　　能到涅槃城
　　若有人修行　　常起慈悲心
　　是人知因果　　则能脱苦网
　　若心不分别　　离意分别过
　　是人离众过　　能得无上道
　　和合则有离　　盛色必有衰
　　有命皆归死　　一切法如是
　　诸天将退没　　念念欲现前
　　当知如是法　　莫行于放逸
　　愚人无方便　　常求于欲乐
　　如沙中求油　　则是不可得
　　若人乐放逸　　则不得安乐
　　放逸受大苦　　如树根坚牢
　　我为汝实说　　法非法之义
　　汝当善思惟　　勿于后生悔
　　若有愚痴人　　不受善师教
　　临终衰恼至　　心必生悔热
　　亿千那由他　　无数亿兆载
　　阿僧祇诸天　　皆为放逸诳
　　无常大劫火　　尚烧此山王
　　何况诸天身　　如水沫芭蕉
　　诸行皆迁动　　生法悉无常
　　如是诸法中　　求乐不可得
