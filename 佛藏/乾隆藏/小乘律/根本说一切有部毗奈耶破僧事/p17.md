<!-- { "loadSidebar": true } -->
　　世尊复以伽他。重问迦摄曰。
　　端严美女诸妙味　　若由事火而得此
　　即有人天世间乐　　汝何弃舍而不顾
　　迦摄亦以伽他。而答佛曰。
　　为睹胜静无余句　　无所有处犹不住
　　除此妙法更无过　　情今弃彼而不顾
　　由我先有愚痴意　　持火禁戒望解脱
　　于胜妙法反为颠　　盲冥生死常流转
　　谛观无为最胜句　　调御象师能妙说
　　真实益世牟尼教　　奖导无倦乔答摩
　　尔时世尊。以斯伽他赞迦摄曰。
　　善来迦摄波　　非有思恶处
　　最胜广法中　　汝今已能入
　　尔时世尊告迦摄曰。汝起为诸大众现其神变。于时迦摄闻佛语已。即入三摩地。此心定故。即从本处忽然不现。即于东方。上升虚空行住坐卧。入火光定。即于身内出种种光。所谓青黄赤白及以红色。双现其相。身下出火上流清水。身下出水上发火光。东方既尔。南西北方亦复如是。现是相已。从虚空没还于本处地上而立。往至佛所顶礼佛足。作如是言。世尊是我教师。我是世尊声闻弟子。世尊告曰。如是如是迦摄。我是汝教师。汝是我声闻弟子。迦摄汝起可就本坐。尔时优楼频螺迦摄。顶礼佛足还至本坐。尔时摩揭陀国婆罗门居士等。见此事已作如是念。非沙门乔答摩在迦摄处而有修学。但是迦摄于世尊所而学所作。尔时世尊。告摩揭陀主频毗娑罗言。色有生灭。大王。当须了知色法生灭因缘。受想行识亦复如是。大王。若能了知色法生灭异。即能了知色之自性。受想行识亦复如是。大王。若善男子知色性已。而不爱着亦不领受。亦复不持。而能于此决定。无我及以我所。受想行识亦复如是。若善男子了此色性。不爱着不受不持。决定知此无我我所。我说此人得涅槃解脱。受想行识亦复如是。世尊说此法已。摩揭陀国婆罗门居士等。作如是念。若色无我。受想行识亦无我者。然何等法而是其我。谁是有情。谁复是命者生者养育者。人及数取趣意生与摩纳能所作及造触受行住等。此等诸法差别悉皆无我者。更有何物。不生不灭非三世有。而能作受。若人于可所作及不应作。善恶之业所有果报。谁当受之。令舍此蕴而受彼蕴。尔时世尊。知此婆罗门居士等作如是念。即告诸苾刍曰。无智慧人不多闻故。便作是念。执我我所。不知无我及以我所。何以故。苾刍。从集生苦。证灭断苦。从集生行。证灭行灭。彼因缘灭彼灭。彼因缘故。能生诸有情次第流转。如是因缘有情生灭。如来了知毕竟无我。复告诸苾刍曰。我得清净天眼过于人间。观见有情流转生灭。胜者劣者妙色恶色。趣善恶道。所有作业如实我知。如是见一有情。造身口意恶业。诽谤圣者执着邪见。行邪恶业。由此因缘。从此舍命堕于地狱。复见有情。造三善业不谤圣者。住正信心行正命行。由此因缘。从此舍命生于天上。如是等事我悉知见。而不曾说。有情是我寿命与生养人及数取趣意生并摩纳能所作及造触受行住等。若人于可作及以不可作。善恶等业所有果报。而舍于此蕴受于彼蕴等。皆不说是我。然是因缘。所谓此有故彼有。此生故彼生。谓无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。如是此大五蕴聚集。所谓此无故彼无。此灭故彼灭。谓无明灭即行灭。行灭即识灭。识灭即名色灭。名色灭即六处灭。六处灭即触灭。触灭即受灭。受灭即爱灭。爱灭即取灭。取灭即有灭。有灭即生灭。生灭即老死忧悲苦恼灭。如是此大五蕴聚集灭。苾刍。如是诸行皆苦。涅槃为乐。因集故苦生。因灭故苦灭。由此相续流转断灭。此即苦尽。云何是涅槃。苦尽故为涅槃。犹如火灭而得清凉。是故我说此句能舍诸蕴。贪苦尽故而得圆寂。尔时佛告摩揭陀主频毗娑罗王曰。于意云何。色为常耶为无常耶。答曰。大德。色是无常。又问。若无常者。为苦非苦。答曰。是苦。又问。色若无常苦者。即是变坏。若多闻弟子执色是我。我有诸色。色属于我。我在色中不。答曰。不也。又问。如是受想行识。为是常耶为无常耶。答曰。是无常也。又问。乃至识等是无常者。为苦非苦。答曰。是苦。又问。识等。无常苦者。即是变坏。若有多闻弟子。执乃至识是我。我有诸识。识属于我。我在识中。不答曰不也。是故当知。诸所有色。若过去未来现在。若内若外若粗若细。若胜若劣若近若远。如是诸色。非我我所。我有诸色。非属于我。我不在色中。如实遍知应如是见。乃至受想行识亦复如是。大王。有声闻弟子。具足多闻。观五取蕴离我我所。如是观已。知诸世间实无可取。无可取故不生怖畏。无怖畏故内证圆寂。我生已尽梵行已立。所作已办不受后有。尔时世尊说此法时。摩揭陀主频毗娑罗王。及八万天子。无量百千万摩揭陀国婆罗门居士等。皆悉远尘离垢得法眼净。亦复见法得法极通达法。究竟坚法越一切希望。度一切疑惑不假他缘。于大师教余不能引。于诸法中得无所畏。尔时大王及居士等。得此法已心大欢喜。从座而起整衣服。顶礼佛足右膝着地。合掌向佛而作是言。我今入此微妙之法获大胜利。从今日已后乃至尽形归佛法僧。为五戒邬波索迦。不杀不盗不邪行不妄语不饮酒。作是语已。便即请佛及诸苾刍。愿来于我王舍城住。令我一生供养四事。世尊尔时默然受请。摩揭陀王及诸人等。知佛世尊默受请已。顶礼佛足即还本所。时诸苾刍咸皆有疑。而白佛言。世尊。是具一切智。能断诸疑。我等不审。大王及诸眷属。作何因业。由此业力得清净眼。佛告诸苾刍。频毗娑罗王所作之业。汝等善听。我为汝说彼所作业若成就时因缘合会。如暴流水。所作之业决定自受。无能替者。汝等苾刍自所作业。不于外界地水火风成熟。然于自身当受其报善恶已熟必定不虚。而说颂曰。
　　假令经百劫　　所作业不亡
　　因缘会遇时　　果报还自受
　　汝等苾刍。过去有佛。号阿罗那鞞如来应正等觉明行圆满善逝世间解无上丈夫调御士天人师佛薄伽梵。出现于世。佛事周已入无余涅槃。如薪尽火灭。彼土人民。火灭已后收佛舍利于清净处起大窣堵波。而作供养。时有金轮王名吉利枳。将十八俱胝军将围绕于空中过。欲向人间至窣堵波处。时有信佛天神。各以威力捉王轮宝。于空中住而不得去。时吉利枳王。见其金轮既不得转。即作是念。我福德尽。令此轮宝不复前进。诸天神等于其空中而谓王曰。非王福尽。然以其下有佛舍利窣堵波。令王轮宝不复得去。时吉利枳王闻此语已。与诸军将十八俱胝围绕而下。见其佛塔由故未成。彼诸部众各相劝勉。齐以珍宝而共庄饰。复以种种香花伎乐持以供养。胡跪合掌大众同声而发愿言。愿我以此所种善根。于当来佛闻法得法眼净。作是言已顶礼佛塔。汝等苾刍勿作异念。彼时转轮王吉利枳及余侍从。今即频毗娑罗王并诸眷属是也。是时彼王及其侍从所作供养。供世尊阿罗那鞞之窣堵波已。由此善业缘故。于无量俱胝百千劫。生人天中受胜妙乐。王及眷属由愿力故。今于我所得清净眼。诸苾刍当知。黑业有纯黑异熟。白业得纯白异熟。黑白杂业得杂异熟。是故汝等苾刍。舍黑黑业及彼杂业。应当勤修白白之业。
根本说一切有部毗奈耶破僧事卷第八
