<!-- { "loadSidebar": true } -->
　　尔时世尊作是念已。往二女家。彼二女人遥见世尊。为佛敷设座已奉迎世尊。顶礼佛足作如是言。善来善来世尊。唯愿世尊入就此座。尔时世尊而就其座。时彼女人顶礼佛足却住一面。佛为说法示教利喜。广说乃至于诸法中得无所畏。尔时二女。即从座起整衣服顶礼佛足双膝着地。合掌向佛。白言世尊。我遇妙法获大胜利。从今以后乃至尽形归佛法僧。为邬波斯迦。作是语已白佛言。世尊。今日慈悲受我微供。尔时世尊默然受请。时彼女人见佛受已。即于佛前作其泥坛。世尊洗手足已如法而坐。时彼二女。布设种种清净甘美饮食。自手行食。频频将来而为供养。世尊食已洗手收食器已。扫洒其地烧香散花。顶礼佛足却坐一面。尔时世尊。便为说法示教利喜咒愿而去。将欲出村便作是念。于此摩揭陀国。谁有最尊外道及婆罗门。闻我说法生信敬心。令众多人得入我法。时有外道。名优楼频螺迦摄。老年一百二十。有五百弟子。在尼连禅河边林中住。修习苦行。时摩揭陀国一切诸人。皆生恭敬尊重供养。为胜福田如阿罗汉。我今往彼为说妙法。令众多人获大胜利。作是念已。往尼连禅河边至迦摄所。其优楼频螺迦摄。遥见世尊即严饰床座。佛就而坐。而作是语。善来善来大沙门。多时不见沙门来此。共相问讯曰。大德。起居轻利不。作是语已相对而坐。佛告迦摄。仁是尊重于此火舍。请觅一边寄停一宿。迦摄波曰。我非尊重。然此石室有大毒龙。恐相损害。
　　佛告迦摄。我请此舍龙不损我。迦摄报曰。大沙门。若龙不损汝随意而坐。尔时世尊。于初夜分洗手足已。便入火室。如常敷草结跏而坐。正念不动。时彼毒龙。遥见世尊心生嗔怒。便吐毒烟。时佛世尊。以神通力从口出烟遮彼毒烟。时彼毒龙见佛出烟。嗔心猛炽遍身出火。尔时世尊。为欲调伏彼毒龙故。入火光三昧遍身出火。于其石室猛火炽然。时迦摄波。于中夜分从本处出。观其星宿。遥见石室火焰炽然。便作是念。大沙门乔答摩颜貌端政。苦哉苦哉不用我语。今被毒龙火烧成灰。告诸弟子。汝等各各将水灭火救大沙门。尔时世尊知迦摄意。便作是念。为欲调伏彼毒龙故。更入三昧。出种种火光。灭毒龙火不损龙身。时彼毒龙见种种火。心生怖畏来诣佛所。便入钵中盘身而住。世尊知龙调伏。从定而起。擎钵而去至迦摄所。迦摄见已即便问曰。大沙门汝得存邪。世尊告曰。我得平安。迦摄问曰。于汝钵中而有何物。世尊告曰。此是毒龙汝所畏者。我已调伏在此钵中。迦摄见已而作是念。沙门乔答摩。虽有大威德善能如是。然我亦是阿罗汉。尔时世尊。在优楼频螺迦摄住处聚落林中。时迦摄波有五百摩纳婆。各各供养祭祀火坛三所。其数总有一千五百火坛。彼五百摩纳婆。于晨朝时欲祭祠火坛于时燃火并皆不着。其摩纳婆等俱怪斯事。遂往迦摄所白言。我等今欲供养火坛。然火并皆不着。迦摄闻此语已便作是念。缘大沙门近我住处。有其威力燃火不着。作此念已诣世尊所。作如是语。沙门当知。我五百摩纳婆欲祭祠火坛。燃火并皆不着。缘有斯事俱来白我。我如是思念。为大沙门近我住处有其威力。燃火不着。佛告迦摄曰。汝今欲得火着不。迦摄报曰。欲得火着。作此语已。所事火坛并皆同起咸悉炽盛。迦摄见已而作是念。沙门乔答摩。虽有威德善能如是。然我亦是阿罗汉。尔时世尊。住于优楼频螺迦摄修道所于树林中。其摩纳婆祭祠火已。欲灭其火不能得灭。于时摩纳婆。诣迦摄所而白言。邬波驮耶当知。我等祭祠火已。欲灭其火而不能得。尔时迦摄复作是念。大沙门乔答摩近我住处。将非彼力令火不灭。作是念已诣世尊所。而白佛言。大沙门愿知。我此摩纳婆等祭祠火已。欲灭其火而不能得。是故我作是念。大沙门于我近住。将为彼力致令如此。作是言已。世尊告曰。汝欲得灭其火不。迦摄白曰。大沙门。甚欲得灭。即时以佛威力尽皆灭没。是时迦摄便作是念。希有威德。大德沙门虽能如是。然我亦是大阿罗汉。尔时世尊。住优楼频螺迦摄修道所住林中。迦摄异时。自欲祠火而不能着。迦摄便作是念。大沙门于我近住。将非彼力致如此耶。作是念已诣世尊所。白佛言。大沙门当知。我欲于此自祭祠火。然不能着。是故我作是念。大沙门于我近住。将为彼力致使如此。作是言已。世尊告曰。汝今欲得火着以不。迦摄白言。大沙门。我欲得着。以佛神力令火匆燃炽盛炎着。时优楼频螺迦摄复作是念。甚奇世尊希有如此。大威德力虽能如是。然我亦是阿罗汉。
根本说一切有部毗奈耶破僧事卷第七
　　尔时世尊。住迦摄修道所止林中。迦摄异时。祭祀火已。欲灭其火而不能得。于时迦摄便作是念。大沙门今近我住。将非彼力火不灭耶。作是念已往诣佛所。而白佛言。大沙门当知。我于此处祭祀火已。欲灭其火而不能得。是故我作是念。大沙门于我近住。将非彼力令如此耶。作是语已。佛告迦摄。汝今欲得灭此火耶。迦摄白曰。大沙门。我意欲得除灭此火。其火即时以佛神力悉皆除灭。是时迦摄便作是念。大沙门虽能如是有大神力。然我亦是阿罗汉。尔时世尊。住优楼频螺迦摄修道所止林中。后于异时。迦摄所居精舍屋宇。四面一时其炎俱炽。欲灭其火而不能得。是时迦摄。与其眷属及诸大众。同心相励扑灭其火。亦不能得。尔时迦摄便作是念。此大沙门于我住处。将非彼力纵此炎耶。作是念已。诣世尊所白佛言。大沙门。我所居止屋宇精舍。四面匆然炽炎灾起。我及眷属与诸大众。齐心扑灭而不能得。是故我生是念。大沙门于我近住。将为彼力致使如此。作是语已。世尊告曰。汝意欲灭其火以不。迦摄白曰。大沙门。我意愿欲除灭此火。是时炎炽以佛神力尽皆灭没。优楼频螺迦摄复作是念。甚奇世尊。虽能如是有大神力。然我亦是阿罗汉。
　　尔时世尊。住于优楼频螺迦摄修道林中。时四天王。于其夜分身光照明。如四火山。来诣佛所顶礼双足却坐一面。是时优楼频螺迦摄。于其夜中因观星历。乃见佛前有四火聚光明远及。便作是念。此大沙门同我事火。是故彼边有四火聚。尔时优楼频螺迦摄。至于明日诣世尊所。白言。大沙门。如我所见不。昨夜因观星宿。大沙门前见有火聚。见已作念。此大沙门如我事火。佛言。迦摄。我非事火。昨夜为四天王来于我处听法。所以有此光明。非余火聚。尔时优楼频螺迦摄复作是念。此大沙门虽然如是神通威德。然我亦是阿罗汉。
　　尔时世尊。住优楼频螺迦摄修习林中。时梵王帝释。于其夜分身光晖赫。如二火聚。来诣佛所顶礼双足退坐一面。是时优楼频螺迦摄。于夜分中因观星宿。遥见佛前有二火聚光明远及。便作是念。此大沙门同我事火。是故彼边有此火聚。至明往世尊处白言。大沙门。如我见不。昨夜因观星宿。大沙门前见二火聚。即作是念。此大沙门如我事火。佛言。迦摄。我不事火。昨夜为梵王帝释来于我处听法。所以有此光明。非余火聚。尔时优楼频螺迦摄复作是念。此大沙门虽有如是神通威德。然我亦是阿罗汉果。尔时世尊。住优楼频螺迦摄修学林中。摩揭陀国人有其时会。七日之中皆往优楼频螺迦摄处兴大供养。时既将至。迦摄作念。若摩揭陀国人来诣于此。睹此沙门如是神力。必应舍我定当随彼。其大沙门。于七日间若不住此。斯为善事。于时世尊知其所念。遂屏身相使令不现。是时国人供养将毕。迦摄获大利养。众既散已。迦摄复作是念。我七日中得大所须。今若大沙门来于此处。我当供设。于时世尊知彼所念。即为现身。迦摄遥见即作是念语。大沙门。汝亦还来。佛言。迦摄。我还至此。迦摄问。大沙门。七日已来何故而去。佛答迦摄。汝先岂不作如是念耶。若摩揭陀国人来诣我处。见此沙门神力威德。人应舍我定随彼耶。其大沙门。于七日间不住于此。斯为善事。于时我知汝念。所以于七日中而不住此。迦摄复言。既知我意而去。今何得还。佛言。汝今复作是念。我已获得所须供物。若大沙门来于此处。我当供设。复知汝念所以却来。迦摄言。大沙门。我实有此念。便白佛言。大沙门。汝诸饮食随意受用。是时迦摄复作是念。此大沙门。虽有如是大威神力不可思议。然我亦是大阿罗汉。
　　尔时世尊。住优楼频螺迦摄修习林中。时迦摄来请世尊曰。大沙门。愿见住此。我等如法资设供给。世尊默然受之。迦摄既知世尊受请。即便自手敷办器具而造饮食。诣世尊所告言。沙门。食饮办讫。愿自知时。世尊报迦摄曰。汝当先去。我随汝即来。尔时世尊。迦摄去后。以神通力往赡部树。取得其果。香美鲜色满钵盛已。来迦摄处就座而坐。迦摄后至。见世尊已问言。大沙门。汝早至此耶。答言。已至。迦摄复问曰。大沙门。钵中是何物耶。佛言。汝向请我。汝去之后。我已定力往赡部树。取此果来。其色香美。汝若须食而可取之。迦摄曰。愿大沙门随意自食。是时优楼频螺迦摄复作是念。此大沙门有大神力如是威德。然我亦是阿罗汉果。是时世尊。将赡部树果。乃至庵摩罗果迦毕他。及将俱卢自然粳米皆同上说。尔时世尊。住优楼频螺迦摄修习林中。时迦摄自手造食了已。即往请佛。世尊着衣持钵就座而坐。迦摄见佛坐已。即取佛钵置诸妙食。自手奉佛。世尊受已往别处食。至彼须水。时天帝释知佛须水。便至佛所。以指击地涌泉流现。
　　时彼迦摄后时经行见此泉水涌流。而作是念。我住此久不见其泉。今日何得忽有斯水。往世尊所白言。大沙门。我住此久不见其泉。今日何得忽现。此是谁为。佛言。迦摄。我昨日受汝饮食。来坐于此而欲吃食。为须水用。时天帝释观知我意。速来于此。以指击地流泉涌出。所以有此泉水。其泉号为手击之泉。于时迦摄复作是念。此大沙门。有如是神力难可思议。然我亦是阿罗汉。
　　尔时世尊。住于优楼频螺迦摄修学林中。时佛世尊。哺时出游泉所。脱诸衣服入泉沐浴。而欲出水。于其岸边有一大树。名遏竖那。去佛甚远。尔时世尊。舒手欲捉其树。即便低屈。佛攀枝出于时迦摄见此事已而作是念。其大树先来不屈。今谁低曲。诣世尊所白言。大沙门此大遏竖那树。先不低屈。今谁屈为。佛如上说。此树号为手攀遏竖那树。迦摄复作是念。此大沙门有如是神力。然我亦是阿罗汉。
