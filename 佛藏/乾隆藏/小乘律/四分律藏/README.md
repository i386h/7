<!-- { "loadSidebar": true } -->
四分律藏六十卷


小乘律
四分律藏六十卷
姚秦三藏佛陀耶舍共竺佛念译


　　

四分律藏卷第一
初分之一
　　稽首礼诸佛　　及法比丘僧
　　今演毗尼法　　令正法久住
　　优波离为首　　及余身证者
　　今说戒要义　　诸贤咸共听
　　今欲说深戒　　为乐持戒者
　　为能讽诵者　　利益诸长老
　　今说十句义　　诸佛之戒法
　　令僧喜永安　　摄取于僧故
　　不信者令信　　已信者增长
　　断不持戒者　　令邪道入正
　　惭愧者安隐　　佛法得久住
　　是以世最胜　　演布禁戒经
　　众山须弥最　　众流海为最
　　众经亿百千　　戒为第一最
　　欲求第一最　　今世及后世
　　当持此禁戒　　终身莫毁犯
　　除结无挂碍　　缚着由此解
　　以戒自观察　　如镜照面像
　　夫欲造善法　　备具三种业
　　当审观其意　　如罗云经说
　　所以立王者　　由世诤讼故
　　众人之所举　　古昔之常法
　　犯罪者知法　　顺法者成就
　　戒律亦如是　　如王治正法
　　如医观众病　　进止得其所
　　可治则进药　　不可者则舍
　　如医经所说　　四事不可治
　　可救有十三　　余者不须救
　　譬如有死尸　　大海不容受
　　为疾风所飘　　弃之于岸上
　　诸作恶行者　　犹如彼死尸
　　众所不容受　　以是当持戒
　　如守门牢固　　不忧失财物
　　若垣墙缺坏　　有财者忧惧
　　佛戒不缺漏　　奉持者无忧
　　禁戒不牢固　　毁犯者怀忧
　　坏器多穿漏　　瓦师怀愁忧
　　器物若完具　　眷属皆欢喜
　　持戒有缺漏　　为恶者常忧
　　不毁禁戒者　　心常怀欢喜
　　如熛火虽微　　莫轻以为小
　　所经诸草木　　烧尽无有余
　　所造恶虽微　　慎莫谓为轻
　　如破伊罗叶　　常在于龙中
　　如师子虎吼　　醉者不恐怖
　　小兽声虽微　　醒者闻则惧
　　如是三垢人　　一切恶不惧
　　智者于微恶　　常怀于恐畏
　　如合和众药　　择去不良者
　　病者服除愈　　身康得安乐
　　如是念修戒　　能避诸恶行
　　除诸结使患　　安隐入涅槃
　　若欲涉远路　　当自护其足
　　足若毁坏者　　不能涉远道
　　求天若涅槃　　方便守护戒
　　如是无毁坏　　必能度险道
　　如人欲渡河　　用手及浮囊
　　虽深无没忧　　便能到彼岸
　　如是诸佛子　　修行禁戒本
　　终不回邪流　　没溺生死海
　　譬如帝释堂　　雕饰众宝成
　　七宝为阶陛　　天人之所行
　　如是正法堂　　七觉意庄严
　　禁戒为阶陛　　贤圣之所行
　　如善学世间　　一切众技艺
　　为王所爱念　　以是得安乐
　　佛所说禁戒　　能善修学者
　　终不堕恶趣　　永得安隐处
　　如先自牢众　　然后破彼军
　　贤圣众牢固　　然后破魔军
　　圣众若和合　　世尊所称誉
　　以众和合故　　佛法得久住
　　如乳母慈爱　　养护于其子
　　一切水火难　　护使不伤害
　　禁戒犹慈母　　守护于行者
　　终不堕畜生　　饿鬼地狱中
　　如有勇猛将　　善习战斗法
　　降伏于彼敌　　没死不顾命
　　佛子亦如是　　善学于禁戒
　　五阴散坏时　　终不畏命尽
　　从佛戒所生　　尔乃是真生
　　犹如鸯崛魔　　如来所记别
　　若有舍戒者　　于佛法为死
　　持戒如护命　　守之无毁失
　　譬如得王印　　所往无挂碍
　　毁缺则难诘　　全失则被缚
　　戒印全具者　　所至无挂碍
　　小毁则不定　　大毁入三恶
　　为一切人故　　降伏诸魔鬼
　　神仙五通人　　造设于咒术
　　为彼惭愧者　　摄诸不惭愧
　　如来立禁戒　　半月半月说
　　已说戒利益　　稽首礼诸佛
　　尔时佛游苏罗婆国。与大比丘众五百人俱。渐渐游行至毗兰若。即于彼宿那邻罗滨洲曼陀罗树下。毗兰若婆罗门闻。瞿昙沙门释家子。离释种出家为道。从苏罗婆国。将大比丘众五百人俱。渐渐游行来至此毗兰若。那邻罗滨洲曼陀罗树下住。此沙门瞿昙。有如是大名称。如来无所著等正觉明行足为善逝世间解无上士调御丈夫天人师佛世尊。彼于诸天魔梵沙门婆罗门众中。获神通作证常说正法。上善中善下善义味清净。自然具足修习梵行。善哉我等得见如是无著人。我今宁可宜往问讯沙门瞿昙。尔时毗兰若婆罗门。即往世尊所。到已共相问讯在一面坐。时世尊无数方便为说法开化令得欢喜。闻佛说法得欢喜已。即白佛言。世尊。唯见哀愍当受我请。及比丘僧三月夏安居。时世尊及比丘僧默然受请。毗兰若婆罗门见世尊默然受请。即从坐起绕佛而去。世尊与五百比丘众受彼夏安居三月。时有波离国贩马人。驱五百疋马住毗兰若。夏九十日。时世谷贵人民饥饿。白骨狼藉乞求难得。时毗兰若婆罗门。虽请如来及比丘僧。三月都不供养供给所须。何以故。皆是魔波旬所作。尔时诸比丘从毗兰若乞食不得。次往彼贩马人所乞食。时贩马人自念。如今此间时世谷贵人民饥饿乞食难得白骨狼藉。彼诸比丘从彼乞食不得故来此耳。我今宁可日施比丘马麦五升世尊一斗耶。即如所念。日与诸比丘马麦五升世尊一斗。时佛所得麦分与阿难。阿难使人磨作干饭奉佛。佛食干饭。诸比丘各各得成煮麦而食。佛与比丘所食各异。时尊者大目连。往世尊所头面作礼却坐一面。白世尊言。大德。今此间谷贵人民饥饿乞求难得。诸比丘食饮粗恶而皆羸瘦。若世尊听诸神足比丘诣郁单越取自然粳米食者当往。佛告目连言。诸有神足比丘可往至彼取粳米食。无神足者当云何。目连白佛。诸有神足者随意自往。不得神足者我当以神足力接往至彼。佛告目连。止止。莫作是语。何以故汝等丈夫得神足可尔。未来世比丘当云何。时尊者舍利弗。于闲静处作是念言。何者等正觉修梵行佛法久住。何者等正觉修梵行佛法不久住。尔时舍利弗从静处起。整衣服至世尊所。头面礼足在一面坐。须臾退坐。白世尊言。向者我于静处坐。作是念。何者等正觉修梵行佛法久住。何者等正觉修梵行佛法不久住。愿为开示。佛告舍利弗。毗婆尸佛式佛拘留孙佛迦叶佛。此诸佛修梵行法得久住。随叶佛拘那含牟尼佛法不久住。舍利弗白佛言。以何因缘毗婆尸佛式佛拘留孙佛迦叶佛。修梵行法得久住。以何因缘故随叶佛拘那含牟尼佛。修梵行法不得久住耶。佛告舍利弗。拘那含牟尼佛随叶佛。不广为诸弟子说法。契经。祇夜经。授记经。偈经。句经。因缘经。本生经。善道经。方等经。未曾有经。譬喻经。优波提舍经。不为人广说契经乃至优波提舍经。不结戒亦不说戒。故诸弟子疲厌是以法不久住。尔时彼世尊知诸弟子疲厌心故但作如是教。是事应念是不应念。是应思惟是不应思惟。是应断是应具足住。舍利弗。乃往昔时。随叶佛依恐畏林中住。与大比丘千人俱。舍利弗。若有人未离欲。入彼林中身毛皆竖故名恐畏林。又舍利弗。拘那含牟尼佛随叶佛如来至真等正觉。观千比丘心中疲厌为说法。是事应念是不应念。是事应思惟是事不应思惟。是应断。是应具足住。舍利弗当知。尔时彼佛及诸声闻在世佛法广流布。若彼佛及诸声闻灭度。后世间人种种名种种姓种种家出家。以是故疾灭佛法不久住。何以故不以经法摄故。舍利弗。譬如种种花散置案上。风吹则散。何以故以无线贯穿故如是。舍利弗。彼佛及声闻众在世者佛法流布。若彼佛及诸声闻众灭后。世间人种种名种种姓种种家出家者令法疾灭不久住。何以故不以经法摄取故。尔时世尊告舍利弗。毗婆尸佛式佛拘留孙佛迦叶佛。为诸弟子广说经法。从契经乃至优波提舍经。亦结戒亦说戒。弟子众心疲厌。时佛知彼心疲厌。作如是教。是应念是不应念。是应思惟是不应思惟。是应断是应具足住。如是舍利弗。彼诸佛及声闻众在世佛法流布。若彼诸佛及声闻众灭度后。诸世间人种种名种种姓种种家出家不令佛法疾灭。何以故以经法善摄故。舍利弗。譬如种种华置于案上以线贯。虽为风吹而不分散。何以故以线善贯摄故。如是舍利弗。彼佛及声闻众在世者佛法广说如上。舍利弗以此因缘故。毗婆尸佛乃至迦叶佛佛法得久住。以此因缘故拘那含牟尼佛随叶佛佛法不得久住。尔时舍利弗从坐而起。偏露右臂右膝着地合掌白佛言。世尊。今正是时。唯愿大圣。与诸比丘结戒说戒。使修梵行法得久住。佛告舍利弗且止。佛自知时。舍利弗。如来未为诸比丘结戒。何以故比丘中未有犯有漏法。若有犯有漏法者。然后世尊为诸比丘结戒。断彼有漏法故。舍利弗。比丘乃至未得利养。故未生有漏法。若得利养便生有漏法。若有漏法生。世尊乃为诸比丘结戒。欲使彼断有漏法故。舍利弗。比丘未生有漏法者。以未有名称为人所识多闻多财业故。若比丘得名称乃至多财业。便生有漏法。若有漏法生。然后世尊当为结戒。欲使彼断有漏法故。舍利弗。汝且止。如来自知时。
