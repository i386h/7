<!-- { "loadSidebar": true } -->
　　复有阿罗毗国作治浴室。故挽梁上。比丘少梁重。捉不禁故。梁堕杀木师。诸比丘生疑。我将无得波罗夷耶。是事白佛。佛知故问。汝以何心。比丘言。诸比丘少材梁重。捉不禁故失。佛言。无罪。从今日作当一心观。莫令杀人。若人少不应挽重材。阿罗毗国覆浴室故。囊盛泥牵上。绳断杀木师。诸比丘生疑。我将无得波罗夷耶。是事白佛。佛言。无罪。从今日作应好用心。莫令杀人。有一比丘。山上坐禅。更有一比丘。在上推石。堕坐禅比丘头上即死。比丘生疑。我将无得波罗夷耶。是事白佛。佛言。无罪。从今日欲推石时。当唱言。石来石来。有一比丘。在牛群中行。有恶牸牛。逐欲触比丘。比丘走堕一小儿上。小儿即死。比丘生疑。我将无得波罗夷耶。是事白佛。佛言。无罪。从今日应安详牛群中行。有一比丘。病久羸瘦脊偻。作是念。我何用是活。今可自投深坑死。即自投坑。坑中先有野干啖死人。比丘堕上。野干死。比丘脊便得直。是比丘生疑。我将无得波夜提耶。是事白佛。佛言。无罪。从今日莫以小因缘便自杀。有一比丘暖坐处坐。以衣自覆。有余比丘唤言。起起。是比丘言。勿唤。我起我起便死。余比丘复重唤言。起起。便即死。是比丘生疑。我将无得波罗夷耶。是事白佛。佛言。不得波罗夷。得偷兰遮。比丘狂以杀心打他。若是人死得波罗夷。若不死得偷兰遮。有一比丘病久。看病比丘看视故。作是念。我看来久。是病人不死不差。今不能复看。置令死。是看病人便不看故。病人便死。是看病比丘生疑。我将无得波罗夷耶。是事白佛。佛言。不得波罗夷。得偷兰遮。有一比丘病。多有衣钵财物。看病人瞻视来久。作如是念。我今不能复看。置令死。财物当入众僧分。更不看故。病人便死。是比丘生疑。我将无得波罗夷耶。是事白佛。佛言。不得波罗夷。得偷兰遮。有一比丘。食不消故。以厚衣被自缠裹坐一处。有余比丘来唤言。起。答言。莫唤。我起我起当死。有余比丘。重唤言。起起。便即死。是比丘生疑。我将无得波罗夷耶。是事白佛。佛言。不得波罗夷。得偷兰遮。有一比丘。痈疮未熟。有一比丘来破。是比丘即死。是比丘生疑。我将无得波罗夷耶。是事白佛。佛言。若痈疮未熟破人死。得偷兰遮。若破熟痈死无罪。有一比丘病。看病人久来与求随病饮食。不能得。语病人言。我久为汝求随病饮食。不能得。今趣得食便啖。是病人趣得食。食故便死。是比丘生疑。我将无得波罗夷耶。是事白佛。佛言。不得波罗夷。得偷兰遮。有一比丘病。看病人为多求药。而不能得。是看病人到病人所言。我为汝故求随病药。而不能得。汝今趣得药当服。是病人趣得便服即死。是比丘生疑。我将无得波罗夷耶。是事白佛。佛言。若趣与药死者。得偷兰遮。若与随病药死无罪。有一比丘病。语看病人言。汝扶我起。扶我坐。与我着衣。扶我出房坐。与我洗浴。与我着衣。将我日中。将我阴中。还将我房中。令我坐。令我卧。是比丘即便死。看病比丘生疑。我将无得波罗夷耶。是事白佛。佛言。无罪。坐禅比丘睡。行禅比丘。以法杖触令觉。即便死。是比丘生疑。我将无得波罗夷耶。是事白佛。佛言。是比丘刀风发。若触若不触。必当死故。无罪。坐禅比丘睡。行禅比丘以绵鞠掷令觉。即便死。是比丘生疑。我将无得波罗夷耶。是事白佛。佛言。是比丘刀风发。若掷若不掷。必当死故。无罪。坐禅比丘睡。有一比丘。持水灌头令觉即死。是比丘生疑。我将无得波罗夷耶。是事白佛。佛言。是比丘刀风发。若灌若不灌。必当死故。无罪。十七群众中有一小儿喜笑。诸比丘捉击擽。令大笑故便死。是比丘生疑。我将无得波罗夷耶。是事白佛。佛知故问。汝以何心。答言。以戏笑故击擽。大笑故便死。佛言。无罪。从今日不应击擽人。若击擽得波夜提。有一居士得新谷新菜。先与众僧后自啖。有一阿兰若比丘。常入出此居士舍。是阿兰若。中前着衣持钵入居士舍。至坐处坐共相问讯。是居士见阿兰若。作是念。是新谷新菜。当与此阿兰若。不与众僧。即持与阿兰若比丘。诸比丘生念。此居士常得新谷新菜。先与众僧然后自食。今岁何以不与众僧耶。诸比丘自相问言。谁是彼舍入出比丘。有比丘言。有一阿兰若比丘。常入出其舍。必当是彼所遮。诸比丘言。唤是阿兰若比丘来。此比丘来已。诸比丘语言。某甲居士。岁岁常持新谷新菜。先与众僧然后自食。今岁不与。必是汝遮。答言。我何故遮。诸比丘言。此比丘不肯直首。当以两木压取其辞。压时便死。诸比丘生疑。我将无得波罗夷耶。是事白佛。佛言。不得波罗夷。得偷兰遮。有一居士。常与众僧安居衣。有一阿兰若比丘。常入出其舍。是比丘中前着衣持钵入居士舍。至坐处坐共相问讯。居士见已作是念。是衣我当与是阿兰若。不与众僧。念已即持衣与是比丘。诸比丘作如是念。某甲居士。常与众僧安居衣。今岁何故不与。共相问言。谁是彼舍常入出比丘。有比丘言。有一阿兰若比丘。常入出其舍。必是阿兰若所遮。诸比丘言。唤是比丘来。来已诸比丘问言。某甲居士。岁岁常与安居僧衣。今岁不与。必是汝遮。答言。我何以故遮。诸比丘言此比丘必不肯直首。当掷着池中。着时即死。诸比丘生疑。我将无得波罗夷耶。是事白佛。佛言。不得波罗夷。得偷兰遮。有一乞食比丘。中前着衣持钵入舍卫城乞食。游行时到一多人闹处门中。掷衣。角触木杵。木杵倒压杀一小儿。比丘生疑。我将无得波罗夷耶。是事白佛。佛言。无罪从今日乞食时当一心观前后。有一乞食比丘。中前着衣持钵入舍卫城乞食。游行诸处到一婆罗门舍。是舍主。晨朝洗头洗身着新白衣。在中门间座。上坐比丘在门下立弹指。婆罗门闻弹指声。即出看。见比丘即生恶心。作是念。我未祠天。未祠亡父母亲里。秃道人着坏色弊衣。断种人先来从我乞食。以嗔心推胸令去。比丘倒一小儿上。小儿即死。是比丘生疑。我将无得波罗夷耶。是事白佛。佛言。无罪。从今日乞食时。当一心观前后。有一比丘。有拍病咒术。拍一人颊。即时死。是比丘生疑。我将无得波罗夷耶。是事白佛。佛言。无罪。从今日欲拍时当徐徐莫令死。有一比丘。食时噎。一比丘与槌颈。所噎食并血来出。即时便死。是比丘生疑。我将无得波罗夷耶。是事白佛。佛言。无罪。从今日当安徐槌。但令食出。莫令死。迦留陀夷常入出一家。中前着衣持钵往到其舍。是家有妇人乳儿。早起持儿着床上。以白氎覆舍去。迦留陀夷门下立弹指。妇人出看。见迦留陀夷言。大德坐此床。迦留陀夷不观。便坐小儿上。小儿大唤。妇人言。此中有小儿有小儿。迦留陀夷身重。坐时小儿即死肠出。迦留陀夷作是事已。还到寺中语诸比丘。我今日作如是事。诸比丘以是事白佛。佛知故问。汝以何心作是事。世尊。我先不观是床便坐。佛言。无罪。从今日床榻坐处。当好看然后坐。若不看坐。得突吉罗。偷罗难陀比丘尼亦如是。复有父子二比丘。共游行憍萨罗国。欲诣舍卫城。日暮是中有崄道未度。儿语父言。是中有崄道。当疾行过。即从儿语疾行即乏死。儿比丘生疑。我将无得波罗夷并逆罪耶。是事白佛。佛知故问。汝以何心语。儿比丘言。日暮恐不过崄道。我以恩爱心语令疾行。疾行时乏死。佛言。无罪。从今日莫以小因缘故日暮崄道中行。若已入崄道。老比丘所担物。年少比丘应代担。应语言。我若前去。汝当于后来。是时诸比丘便生疑。云何比丘杀父。不得波罗夷及逆罪耶。佛知诸比丘心所念。为说本生。语诸比丘。有过去世。有秃头染衣人。共儿持衣诣水边。浣诸衣已绞捩晒卷牒。盛着囊中持复道还归。尔时大热眼闇。道中见一树。便自以衣囊枕头下睡。有蚊子来饮其头血。儿见已嗔作是念。我父疲极睡卧。是弊恶婢儿蚊子。何以来饮我父血即持大棒欲打蚊子。蚊子飞去。棒着父头即死。时此树神说偈言。
　　宁为智者仇　　不与无智亲
　　愚为父害蚊　　蚊去破父头
　　佛语诸比丘。谓彼时秃染衣人。岂异人乎。莫作是观。即此长老比丘是也。尔时儿者。今此比丘是。尔时此儿虽杀父而不得逆罪。今杀父亦不得波罗夷及逆罪。
